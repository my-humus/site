---
title: 'Mobilità sostenibile: missione possibile?'
date: '2015-09-10T11:03:18+00:00'
description: 'MyHumus intervista Enrico Liverani, assessore ai Lavori Pubblici e Mobilità di Ravenna, sul tema della mobilità sostenibile.'
featuredImage: ../uploads/2015/09/mobilità-sostenibile-banner-150x150.jpg
category:
    - Mobilità sostenibile
tags:
    - Mobilità sostenibile
    - Sostenibilità
    - Viabilità
---


L'idea di realizzare questa intervista è nata durante il mio recente (e brevissimo) soggiorno a Vienna, la città di Freud, di Mozart e della Sacher torte. In occasione delle vacanze estive ho potuto visitarla nel miglior modo possibile: in sella alla mia bici.
Chilometri e chilometri di meravigliose piste ciclabili si estendono lungo tutto il territorio urbano, consentendovi di raggiungere qualsiasi meta; ogni giorno, famiglie biondissime e sorridenti le percorrono ordinatamente, in fila indiana, con il caschetto ben allacciato. Alcune zone della città, inoltre, ospitano interi viali completamente chiusi al traffico!
A tutto ciò si aggiunge la commovente diligenza degli automobilisti, disposti a dare la precedenza ai ciclisti in qualsiasi momento, *senza "se" e senza "ma"*. A tal proposito, voglio ringraziare una signora a bordo di una Smart per la pazienza dimostrata nei miei confronti ad un incrocio stradale: ha silenziosamente atteso che finissi di allacciarmi una scarpa, che rimontassi sulla bici e che riprendessi il mio cammino...il tutto nella pace più totale, senza ricorrere al clacson e, aspetto da non sottovalutare, senza investirmi in preda all'impazienza e all'ira funesta.
L'armonia universale fra automobilista e ciclista esiste!
Le piste ciclabili sono il ricordo più soave che ho di Vienna, seguite dal [museo di Hundertwasser](https://www.kunsthauswien.com/en/museum), dalla fantastica mostra dedicata al fotografo [Joel Meyerowitz](http://www.joelmeyerowitz.com), trovata per caso, e dalla grande fontana situata alla fine di via Renweg, nei pressi dei Giardini Belvedere, in cui sono riuscita a trovare un po' di refrigerio dal caldo sahariano di quei giorni.

Il breve soggiorno viennese mi ha indotto a riflettere sul concetto di mobilità sostenibile e sul grande significato che dovrebbe assumere in qualsiasi città...

[![Enrico Liverani](../uploads/2015/09/Enrico-Liverani-239x300.jpg)](https://myhumus.com/wp-content/uploads/2015/09/Enrico-Liverani.jpg)Enrico Liverani

La mobilità sostenibile è una forma di mobilità urbana caratterizzata da un minor impatto ambientale. Per capirci: meno inquinamento atmosferico e acustico, meno territorio "mangiato" dalla costruzione di strade e di infrastrutture, meno ingorghi cittadini e miglior viabilità stradale.
Dal momento che le amministrazioni pubbliche sono (o dovrebbero essere) i principali responsabili della promozione e dell'attuazione delle buone pratiche di mobilità eco-friendly all'interno di un contesto urbano, ho pensato di intervistare Enrico Liverani, assessore ai Lavori Pubblici e Mobilità della mia città natale, Ravenna.
Il mio obiettivo è ottenere una risposta alla seguente domanda: *come se la cava, la mia città, in termini di mobilità sostenibile?*

***Gentile Ass. Liverani, è un piacere intervistarLa per MyHumus. Mi dica, quali sono i doveri di un comune a tal proposito?***

"Salve Anna. Nell'ambito della mobilità sostenibile ci proponiamo di promuovere gli spostamenti di persone e di cose, contenendo, per quanto possibile, le esternalità negative associate al traffico.
In quanto manifestazione del trasporto motorizzato, i primi effetti negativi arrecati dallo stesso all'ambiente urbano sono l'inquinamento atmosferico e acustico.
Parlare di mobilità sostenibile in ambiente urbano, quindi, significa orientare la mobilità dei residenti e dei *city user* in modo che questi possano privilegiare gli spostamenti sostenibili, ovvero per mezzo delle loro gambe, in bicicletta o con i mezzi pubblici.
Così facendo, crediamo che si possa contribuire anche al miglioramento delle condizioni ambientali del contesto urbano, operando a favore del miglioramento della qualità dei luoghi, della riappropriazione da parte delle persone degli spazi pubblici occupati spesso dai veicoli in sosta, aumentando, di fatto, la vivibilità della città per i residenti ed i turisti, senza però, è bene dirlo, rendere la città "blindata".

***Quali difficoltà si devono fronteggiare nel momento in cui si decide di rendere una città più sostenibile?***

"In genere, ritengo che la difficoltà maggiore risieda nel cambiamento delle abitudini.
Come per qualsiasi altro cambiamento, deve essere preceduto da una campagna informativa importante che definisca il progetto e il senso che vi è dietro.
In genere, credo sia utile orientare campagne informative e campagne formative: le prime dedicate agli adulti in modo che apprendano come sta avvenendo il cambiamento, le seconde dedicate ai ragazzi e ai bambini che, avendo abitudini meno radicate, sono più propensi ad adottare stili di vita migliori, più sani e sostenibili.
L'altra difficoltà è la carenza attuale di risorse. Pare facile prendere la decisione di destinare risorse alla mobilità sostenibile, ma l'attuale congiuntura economica rende difficile anche la più banale delle decisioni inerenti l'allocazione di risorse: noi ci crediamo, vi mettiamo risorse pur garantendo un equilibrio complessivo di spesa".

***Se la confrontiamo con altri comuni della regione, secondo Lei a che livello si posiziona Ravenna? Quali passi sono stati compiuti e quali vittorie sono state conseguite finora?***

"Ritengo che la realtà della regione in cui viviamo ci consenta un confronto con città che possono vantare un elevato livello culturale e di efficienza nel campo della mobilità sostenibile.
Non dimentichiamo che città come Ferrara o Reggio Emilia sono ai primi posti in Italia per chilometri di piste ciclabili, e così altre città della nostra regione in altri campi.
Ravenna è ai primi posti nei vari settori e credo che, dal punto di vista dell'adozione degli strumenti legati alla mobilità sostenibile e alla sicurezza stradale, non sia seconda a nessuno: abbiamo appena aggiornato il nostro Piano della Mobilità Ciclistica e siamo alla quarta edizione del Piano della Sicurezza Stradale Urbana; abbiamo appena adottato le Linee Guida europee per la redazione del Piano Urbano della Mobilità Sostenibile e avviato il necessario percorso Partecipativo; è iniziata la redazione del Piano per l'Accessibilità Urbana dedicata alle persone disabili, alle quali stiamo dedicando tutte le attenzioni possibili; stiamo acquistando veicoli elettrici per sostituire quelli a benzina in servizio agli uffici comunali e, infine, abbiamo introdotto nel Piano del Traffico diversi provvedimenti importanti di *park pricing* per i prossimi anni.
Diciamo che l'attenzione è a 360 gradi, quindi molto alta, e intendiamo mantenerla tale".

***E se confrontiamo l'Italia con l'Europa? A che punto siamo?***

"Vi sono ancora un numero rilevantissimo di veicoli e di abitudini non in linea con quelli su cui, ormai, l'Europa è definitivamente orientata.
Abbiamo ottenuto buoni risultati e adottato buone norme. Dovremmo cercare di fare di più, ognuno nel proprio piccolo e per la propria parte, piccola o grande".

***Ci sono buone pratiche che Le piacerebbe importare dall'estero?***

"Abbiamo avuto modo di confrontarci con gli esperti di altri Paesi europei in occasione di progetti dedicati alla mobilità sostenibile.
La sensazione che abbiamo avuto non è mai stata di inferiorità culturale o propositiva. Anzi. Sarà forse perché in Italia godiamo di quelle situazioni ottimali (traffico elevato, congestione, ecc) per studiare ottime iniziative. Semmai, abbiamo difficoltà a fare rispettare le regole che riusciamo ad introdurre.
Diciamo che mi piacerebbe mettere a frutto e rendere durature le buone pratiche che già nascono nel nostro Paese, in genere, e nella nostra città, in particolare.
In tutti i casi, non siamo presuntuosi: ogni buona pratica può e deve essere "copiata" senza alcuna vergogna".

***Quali prospettive ha in serbo per il futuro prossimo di Ravenna?***

"Ritengo che la città abbia preso la strada giusta per darsi una qualità dell'abitato e del territorio estremamente elevata.
Abbiamo gli strumenti giusti e stiamo adottandone di nuovi, e crediamo che la differenza possano farla i nostri cittadini ma, soprattutto, i nostri giovani.
Penso che l'adozione del Piano Urbano della Mobilità Sostenibile sia un passo decisivo per migliorare la qualità della vita delle cittadine e dei cittadini, riscoprendo una cultura del "fare comunità" ed educando/rieducandoci ad un approccio più sano agli spazi della nostra città e di tutto il nostro territorio in generale".

> *Visita la sezione [Trasporti](https://myhumus.com/category/trasporti-2/) di MyHumus e leggi le altre interviste sull'argomento!
> Foto di copertina: [pequeno\_hobbit](http://www.flickr.com/photos/111707895@N07/11591727103) via [Photopin](http://photopin.com).*

