---
title: 'Come ti promuovo il turismo'
date: '2015-07-09T10:51:33+00:00'
description: 'Il progetto "Adotta una mucca" promuove il turismo e propone un approccio educativo alla montagna, all'ambiente e alla tradizione casearia d''alta quota.'
featuredImage: ../uploads/2015/07/adotta-mucca-banner-150x150.jpg
category:
    - Ecoprogetti
tags:
    - Ecoturismo
    - Sostenibilità
    - Territorio
    - Turismo
---


Qualche tempo fa mi trovavo a Rovereto per partecipare ad una delle lezioni dell'Innovation Academy proposte da [Progetto Manifattura](http://www.progettomanifattura.it).
Dopo aver parlato senza sosta per più di un'ora, il professore di "Business modelling" formò diversi gruppetti di 2-3 persone ciascuno e lanciò una proposta: "*Ok, ragazzi: ora avete 5 minuti di tempo per formulare un'idea imprenditoriale che, come protagonista, abbia una mucca. Siete pronti? Tre, due, uno...via!*".
Una mucca?! Dopo aver spremuto le meningi per qualche istante, io ed il mio compagno di squadra immaginammo la cosiddetta *mucca tagliaerba*, una sorta di super mucca bionica che scalza i classici macchinari per tagliare l'erba dei prati: niente più rumorosi e puzzolenti trattorini in cortile, solo pacifiche e silenziose mucche impegnate a brucare per mantenere l'ordine del vostro giardinetto. Felici loro, felici voi.
Dopo aver messo a confronto i diversi progetti "mucca-centrici", quasi tutti piuttosto bizzarri e singolari, uno dei presenti pronunciò questa frase: "*A proposito di mucche, esiste un progetto che permette di adottarne una...*".
Ok, addio lezione: eccomi estrarre il computer dalla borsa e iniziare subito le ricerche!

E' proprio così che sono venuta a conoscenza di un progetto molto simpatico e interessante il cui nome, obiettivamente, dice tutto: [*Adotta una mucca*](http://www.visitvalsugana.it/it/vacanze-in-valsugana/adotta-una-mucca/).
Se due settimane fa si parlava di adottare un albero insieme a [Treedom](http://www.treedom.net/it/tropicalpizza), questa settimana parliamo di mucche! Insomma, vi sto offrendo un sacco di spunti interessanti per i vostri prossimi regali.

[![Ilaria Sordo](../uploads/2015/07/ilaria-sordo-foto-300x300.jpg)](https://myhumus.com/wp-content/uploads/2015/07/ilaria-sordo-foto.jpg)Ilaria Sordo.

Intervistiamo subito Ilaria Sordo, ideatrice e curatrice del progetto di questa settimana...

***Ciao Ilaria! Quando e dove nasce questo progetto?***

"*Adotta una mucca* è un progetto nato nel 2005 per far conoscere e valorizzare le malghe e i prodotti caseari della Valsugana e del Lagorai: attraverso la veicolazione dell' "universo malga", testimone di una vita sana e dai ritmi antichi, il progetto propone un approccio educativo alla montagna, all'ambiente e alla tradizione casearia d'alta quota.
Questo progetto è stato oggetto della mia tesi di laurea".

***Come funziona, esattamente?***

"Il procedimento per adottare una mucca è molto semplice: a fronte di un contributo di 60 euro si ha diritto a scegliere la mucca da adottare dall'apposito catalogo cartaceo oppure on-line sul sito [www.visitvalsugana.it](http://www.visitvalsugana.it/it/vacanze-in-valsugana/adotta-una-mucca/?R=1)).

[![Alla scoperta degli animali](../uploads/2015/07/unnamed-2-300x200.jpg)](https://myhumus.com/wp-content/uploads/2015/07/unnamed-2.jpg)Alla scoperta degli animali.

Per ogni adozione, 10 euro vengono destinati a progetti di beneficenza, mentre 50 euro vanno alla malga per il mantenimento estivo della mucca adottata.
Durante il periodo dell'alpeggio, indicativamente da metà giugno a metà settembre, la famiglia adottante ha diritto di andare in malga e ritirare prodotti caseari per un valore di 50 euro.
Nel momento dell'adesione vengono rilasciate la carta d'identità della mucca scelta e la lettera che ne ufficializza l'adozione da esibire nel momento del ritiro dei formaggi in malga.
Negli anni, con i proventi raccolti (ovvero i 10 euro per ogni adozione), abbiamo aiutato:

2005 e 2006: [Unicef](http://www.unicef.it);
2007: Associazione "Io domani..." - [Policlinico Umberto I di Roma](http://www.policlinicoumberto1.it);
2008: Fondazione "[Città della Speranza](http://cittadellasperanza.org)" di Padova;
2009: Abruzzo (ricostruzione asilo a Paganica);
2010: Reparto di neonatologia dell'[Ospedale Santa Chiara di Trento](https://www.apss.tn.it);
2011: "[Senza Barriere](http://www.senzabarriere.org)" Onlus di Scurelle (TN) come contributo per audiovideoteca (unica in Italia);
2012: [AIL Trentino](http://www.ailtrentino.it);
2013: progetto "Unico1";
2014: Associazione "[Amici del Cavallo](http://amicidelcavallo.eu/index.php?pag=associazione)", [Gruppo Sportivo Periscopio](http://www.gsperiscopio.it) e [Archè](http://www.arche-tn.it/home/) (associazioni trentine a favore delle persone disabili).

Anche nel 2015 si vorrebbero aiutare realtà trentine rivolte ai meno fortunati".

<div class="wp-caption alignright" id="attachment_2024" style="width: 310px">[![Fonte: archivio Apt valsugana](../uploads/2015/07/archivio-apt-valsugana-ridotta-300x200.jpg)](https://myhumus.com/wp-content/uploads/2015/07/archivio-apt-valsugana-ridotta.jpg)Fonte: archivio APT Valsugana.

***Qual è l'obiettivo di "Adotta una mucca"? Quali aspetti del territorio intende promuovere?***

"Questa iniziativa permette all'APT Valsugana Lagorai di promuovere il proprio ambito come territorio ancora integro, in cui è tuttora possibile venire a contatto con l'antica arte della caseificazione di montagna di cui le malghe, gli alpeggi e l'instancabile lavoro di pastori e di casari rappresentano le testimonianze più importanti.
Appositamente non è prevista la spedizione dei prodotti caseari per invitare gli aderenti al progetto a vivere un'esperienza in prima persona in malga, per conoscere la mucca adottata e, di conseguenza, anche la Valsugana ed il Lagorai.
Altro obiettivo del progetto è quello di avvicinare sempre più persone all'ambiente naturale e rurale della Valsugana e del Tesino, promuovendone il rispetto e la tutela. Allo stesso tempo, viene promossa una maggiore consapevolezza nei confronti dell'alimentazione sana e genuina attraverso la promozione dei formaggi prodotti con metodi antichi che nulla hanno a che vedere con le produzioni di larga scala caratterizzanti l'era moderna".

***Qualsiasi realtà, anche una scuola, può adottare una mucca?***

"*Adotta una mucca* è nato pensando ai più piccoli, e a coloro che vivono in città, con l'obiettivo di offrire un'opportunità di avvicinamento alla realtà delle malghe della Valsugana e del Lagorai ed un contatto diretto con la natura.
Moltissimi turisti hanno aderito a questa iniziativa ed hanno potuto conoscere la Valsugana ed il Lagorai grazie alla visita alla "loro" mucca.
Diverse anche le scuole che hanno adottato una mucca e che sono venute in Valsugana e Lagorai per la gita di fine anno scolastico.
Oltre ad una buona partecipazione al progetto da parte di residenti in provincia di Trento, sono soprattutto i turisti provenienti da fuori regione (alcuni già presenti sul territorio durante l'estate e molti altri venuti apposta per l'adozione della mucca) ad aderire a questa iniziativa.
L'adozione di una mucca, in molti casi, è stata vista come un'occasione per un simpatico ed originale regalo da offrire ad amici e conoscenti".

***Come promuovete questo progetto?***

"Ricca di valori e di contenuti, questa iniziativa viene promossa ogni anno attraverso la stampa di 30.000 cataloghi distribuiti presso gli uffici dell'APT Valsugana e presso le ferie alle quali essa partecipa.
Al progetto è dedicata un'apposita sezione del sito [APT](http://www.visitvalsugana.it/it/vacanze-in-valsugana/adotta-una-mucca/?R=1) e le pagine su [Facebook](https://www.facebook.com/adottaunamucca) e su [Twitter](https://twitter.com/visitvalsugana) (vi ricordo l'hashtag *\#adottaunamucca*!).
Questa iniziativa viene raccontata spesso dagli aderenti anche sul blog <u>[blog.visitvalsugana.it](http://blog.visitvalsugana.it)</u>, a garanzia della positiva esperienza vissuta in malga.
Fin dall'inizio, *Adotta una mucca* ha destato l'interesse della stampa ed ha permesso di parlare del territorio su quotidiani e su periodici nazionali.
Attraverso questa iniziativa si ha l'opportunità di parlare del territorio della Valsugana e del Lagorai, promuovendone la natura selvaggia e incontaminata".

***Cosa succede quando la mucca che ho adottato diventa anziana?***

"Le mucche adottabili sono mucche da latte e non da carne. Ciò significa che non sono destinate al macello".

***Quale riscontro avete ottenuto finora?***

"Ecco il numero delle adozioni, negli anni:

2005: **29**;
2006: **167**;
2007: **267**;
2008: **245**;
2009: **322**;
2010: **429**;
2011: **455**;
2012: **471**;
2013: **680**;
2014: **960**;
2015: sono già state superate le **1.200** adozioni!"

***Cosa vi aspettate per il futuro?***

<div class="wp-caption alignright" id="attachment_2026" style="width: 347px">[![Salamoia e giro delle forme](../uploads/2015/07/salamoia-e-giro-delle-forme-ridotta-300x169.jpg)](https://myhumus.com/wp-content/uploads/2015/07/salamoia-e-giro-delle-forme-ridotta.jpg)Salamoia e giro delle forme.

"Visto il successo crescente, l'iniziativa andrà avanti anche nei prossimi anni.
Nuove malghe della Valsugana e del Lagorai si sono fatte avanti per aggiungersi al progetto ed il catalogo 2016, quindi, sarà ancora più ricco.
Per avvicinare turisti e residenti a questi antichi mestieri, sicuramente, proseguiranno anche le attività *Malghese per un giorno*: da metà giugno a metà settembre, tutte le settimane, ci si dà appuntamento nelle malghe che aderiscono all'iniziativa *Adotta una mucca* per assistere alla lavorazione del latte da parte del casaro e per capire cosa significa vivere e lavorare in malga.
Con il loro lavoro, i malghesi di questa zona sono diventati l'anello di congiunzione tra un passato dalle radici profonde ed un presente sempre più bisognoso di ritmi naturali: con l'attività *Malghese per un giorno* riescono a rendere partecipi residenti e turisti ad uno spaccato della loro vita con l'obiettivo di recuperare alcune peculiarità del territorio nell'ottica di uno sviluppo, anche economico, di tipo sostenibile".

> *Se hai voglia di leggere altri articoli sul tema del turismo, ti consiglio [L'Isola del Lupo](https://myhumus.com/natura-2/), [Viaggi Verdi](https://myhumus.com/turismo-sostenibile/) e [Destinazione Umana](https://myhumus.com/in-viaggio-verso-gli-altri/)!*

