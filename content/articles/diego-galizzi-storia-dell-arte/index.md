---
title: 'Arte e natura secondo Diego Galizzi'
date: '2014-06-20T00:00:10+00:00'
description: ''
featuredImage: ../uploads/2014/11/diego-iniziale-150x150.jpg
category:
    - Green Mix
tags:
    - Arte
    - Natura
    - Storia dell'arte
---


[![Diego Galizzi](../uploads/2014/11/diego-iniziale-300x213.jpg)](https://myhumus.com/wp-content/uploads/2014/11/diego-iniziale.jpg)Diego Galizzi.

Quale legame esiste fra arte e natura? Me lo domando spesso.

E' un quesito che mi sono posta, ad esempio, nel 2012, in sella alla mia bici durante il tragitto Firenze-Siena: via via che avanzavo avevo la sensazione di pedalare all'interno di una pittura ad olio, tant'era bello il paesaggio che mi circondava.

E così ripenso ad artisti quali Antonio Ligabue, artista folle e selvaggio, oppure ai paesaggi di Monet e di Vincent Van Gogh o alle opere di Frida Kahlo.

Chi dei due è il vero artista, il pittore o la natura? Chi dei due dipinge veramente?

Dal momento che non sono ancora riuscita a dare una risposta valida e sensata a questa domanda, ho pensato di rivolgerla a qualcuno che di arte ne sa: Diego Galizzi.

Storico dell'arte e museologo, Diego è laureato in Conservazione dei Beni Culturali, indirizzo "Storia dell'Arte Medievale", e, da anni, si occupa di catalogazione, gestione, cura e valorizzazione di collezioni artistiche museali.

Membro dell'[ICOM](http://www.icom-italia.org) (*International Council of Museums*), ha conseguito una specializzazione in "Management dei Musei e delle Attività Culturali".

[![Diego in visita alla Biennale di Disegno di Rimini](../uploads/2014/11/diego-300x169.jpg)](https://myhumus.com/wp-content/uploads/2014/11/diego.jpg)Diego in visita alla Biennale di Disegno di Rimini.

Nel 2008, inoltre, ha svolto l'incarico di Funzionario alla cultura del [Comune di Gubbio](http://www.comune.gubbio.pg.it) e, dal 2009, è conservatore del [Museo Civico delle Cappuccine ](http://www.museocivicobagnacavallo.it)di Bagnacavallo.

***Ciao Diego! Oltre ad essere amici, sei membro del Fondo Ambiente Italiano (FAI) ravennate, nonché curatore museale a Bagnacavallo: che cosa ami del tuo lavoro?***

"Ciao Anna! Del mio lavoro amo l'idea di dare un piccolo contributo a quella grande visione che il nostro patrimonio culturale rappresenta meglio di ogni altra cosa: l'identità stessa della nostra società.

Per questo motivo è necessario lavorare affinché sia sempre più un fattore di crescita individuale, prima ancora che un fattore di sviluppo economico.

Giocare questa partita, con il lavoro o con l'attività di volontariato, è, a tratti, eccitante, anche se non mancano momenti di scoramento.

Lavorare per una causa meritoria e, soprattutto, farlo con la "casacca" del dipendente pubblico, percependo su di te una sorta di mandato dei cittadini a fare ciò che è possibile e farlo sempre meglio, per me ha tutto il sapore di una sfida avvincente".

***Parlaci del FAI: di cosa si tratta, esattamente?***

"Partirei da una considerazione: non è solo lo Stato a doversi sentire investito del compito di prendersi cura del nostro patrimonio culturale.

Certo, la nostra Costituzione, fortunatamente, parla chiaro e chiama la Repubblica al compito irrinunciabile della tutela.

Tuttavia, in un Paese straordinario come il nostro, lo Stato non basta, anche noi privati cittadini dobbiamo essere guardiani dei nostri beni culturali, anche tramite il libero associazionismo o gli enti no profit.

In questo senso, il [Fondo Ambiente Italiano](http://www.fondoambiente.it) è un esempio perfetto: una Fondazione nazionale senza scopo di lucro che, fin dal 1975, promuove una cultura fondata sul rispetto della natura, dell'arte, della storia e delle tradizioni d'Italia.

La caratteristica principale del FAI è certamente il suo forte attivismo nel realizzare concretamente tante azioni di valorizzazione del patrimonio artistico italiano.

Il FAI restaura, riapre al pubblico e gestisce monumenti e luoghi di valenza paesaggistica unici del nostro Paese che gli vengono affidati per donazione o in concessione. Il FAI si fa anche portavoce degli interessi e delle istanze della società civile vigilando e intervenendo attivamente sul territorio, in difesa del paesaggio e dei beni culturali.

E' un impegno notevole che presuppone la disponibilità di tante risorse. Per questo motivo invito chi può a darci una mano, attraverso piccole donazioni o anche solo aderendo al FAI.

Per farsi un'idea, occorre solo guardare il sito [www.fondoambiente.it](http://www.fondoambiente.it). Il contributo di ogni persona sostiene la forza di questa missione".

***C'è un quesito che mi sono posta spesso: in che modo arte e natura si compenetrino. Che cosa rispondi a tal proposito?***

"La prima cosa che mi viene in mente è quello strano meccanismo secondo il quale, quando vediamo uno scenario particolarmente spettacolare della natura come, ad esempio, un paesaggio, un tramonto o uno scorcio notturno, spesso utilizziamo l'espressione *"Sembra un dipinto"*. Questo è il meccanismo che sta alla base del concetto di "pittoresco".

[![Piero di Cosimo, "L'incendio nella foresta" (olio su tavola, 1500-1505)](../uploads/2014/11/cosimo-300x103.jpg)](https://myhumus.com/wp-content/uploads/2014/11/cosimo.jpg)Piero di Cosimo, "L'incendio nella foresta" (olio su tavola, 1500-1505).

Al contrario, ci sono volte in cui, di fronte ad un'opera d'arte, affermiamo che sembri vera o che si abbia la sensazione di poterla toccare.

Pensate che sia qualcosa di strano? Tranquilli, non lo è: arte e natura sono due risvolti della stessa medaglia, è la nostra visione del mondo.

Da sempre, arte e natura hanno proceduto a braccetto.

La storia dell'arte non è altro che un infinito confronto con la natura, un confronto dato da una continua ricerca di imitazione, di ammirazione, oppure anche di tradimenti e di vendette.

Mi piace pensare, ad esempio, a quella straordinaria rivoluzione nel mondo dell'arte tra Otto e Novecento, quella inaugurata da Cézanne e compiuta da Picasso, come ad una storia di vendetta e di tradimento: vendetta contro l'imitazione del dato naturale che da qualche decennio aveva tradito la pittura e trovato casa, con maggior soddisfazione, presso un'altra arte, ancora neonata: la fotografia. Ma questa è un'altra storia...".

***Ho una delle mie domande da un milione di dollari: arte ed ecologia, binomio vincente?***

"Non sempre lo è stato.

A volte, alcune manifestazioni artistiche, nella loro esaltazione dell'Uomo e della sua supremazia sul mondo, hanno lasciato segni non proprio rispettosi dell'ambiente.

Tuttavia, a mio avviso, le massime manifestazioni artistiche sono quelle in cui l'idea trasformatrice dell'Uomo si è maggiormente integrata con il paesaggio e il dato naturale.

Penso ai giardini di Boboli e a molti altri capolavori che, in fondo, non facevano altro che celebrare la bellezza sublime della natura, dal David di Michelangelo alla cesta di frutta di Caravaggio, dalle sculture di Fidia alle opere di Pistoletto.

Oggi non abbiamo alternative: la forza creatrice e trasformatrice dell'Uomo non può non essere all'insegna di un approccio sempre più ecologico con il mondo che ci ospita".

![](https://myhumus.com/nextgen-attach_to_post/preview/id--506)

