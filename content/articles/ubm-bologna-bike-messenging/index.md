---
title: 'UBM Bologna, il servizio di bike messenging'
date: '2014-01-29T14:29:13+00:00'
description: ''
featuredImage: ../uploads/2014/11/pier-iniziale-150x150.jpg
category:
    - Mobilità sostenibile
tags:
    - Green solutions
    - scattofisso
    - Sostenibilità
    - Tutela ambientale
---


[![Pierpaolo Sartori (Ph. Simone Morciano)](../uploads/2014/11/pier-iniziale-300x199.jpg)](https://myhumus.com/wp-content/uploads/2014/11/pier-iniziale.jpg)Pierpaolo Sartori (Ph. Simone Morciano).

UBM sta per "Urban Bike Messenger" ed è la prima compagnia italiana di corrieri in bici.

Nata a Milano nel 2008 da un gruppo di appassionati di ciclismo urbano, effettua le consegne utilizzando unicamente la bicicletta. Ed è proprio questo, a mio parere, il suo punto di forza: riuscire a muoversi agilmente per le strade del centro città accedendo senza problemi a qualsiasi zona del centro urbano.

Questa compagnia di corrieri in bici (chiamati "bike messengers"), opera all'insegna dell'ecologia, dell'affidabilità e della velocità di consegna e si rivolge un po' ad ogni tipologia di utenza: dai privati alle aziende, dai professionisti ai negozi.

I corrieri in bici trasportano tutto ciò che arriva ad un massimo di 10 kg e che riesce ad essere contenuto dentro alle loro borse. Per i carichi di peso maggiore (fino a 50 kg) ricorrono alla cosiddetta "bici cargo", una bici appositamente studiata per permettere il trasporto dei pacchi più ingombranti e voluminosi.

Trasportare con UBM, pertanto, non comporta alcun tipo di inquinamento urbano.

La parola d'ordine per tutti coloro che la contattano è "Ecologia". Interessante. E parecchio intelligente.

[![Bike messenger (Ph. Gianni Mazzotta)](../uploads/2014/11/Bike-messenger-300x199.jpg)](https://myhumus.com/wp-content/uploads/2014/11/Bike-messenger.jpg)Bike messenger (Ph. Gianni Mazzotta).

Per chi non lo sapesse, UBM è presente anche in Emilia Romagna e, più precisamente, a Bologna: di fatto, UBM Bologna ([www.ubmbologna.it](http://www.ubmbologna.it)) è una delle cinque aziende bolognesi ad aver ricevuto il premio "Giovani Imprese 2012" di CNA Giovani Imprenditori.

Nata nel capoluogo nel 2010, UBM Bologna è la prima impresa di corrieri in bici della regione.

Pierpaolo Sartori, classe 1980, ne è il titolare...

***Ciao Pierpaolo. Oltre ad essere un perito grafico, sei anche un tecnico della comunicazione audiovisiva e multimediale. Com'è arrivata la bici nella tua vita?***

"La bici è sempre stata una grande passione, fin da quando ero bambino. Ma il vero amore nasce nel 2008 quando, per la prima volta, ho convertito una bici da corsa a scatto fisso, diventata il mio mezzo di spostamento in città. Da lì la passione per il ciclismo a 360 gradi.

La biciletta mi dà un forte senso di libertà, mi rende veloce e libero di muovermi, con naturalezza. In continuo movimento, allontanando lo stress, guardo la città in velocità, scorgendola sempre nuova".

***Prima di fondare UBM Bologna eri un educatore. Perché hai deciso di essere un bike messenger di professione?***

"Da semplice passione a lavoro il passaggio è stato breve. L'interesse per il ciclismo urbano mi ha fatto conoscere il mondo del "bike messenging". Ne ho percepito subito le potenzialità, la forza, l'innovazione. In America e nel resto del mondo non solo è attivo da anni, ma funziona con successo.

Volevo provarci anch'io. Volevo unire una passione, la bicicletta, a un desiderio, contribuire a uno sviluppo più sostenibile della città in cui vivo.

A Bologna le consegne leggere possono essere effettuate con la bicicletta, ottimizzando i tempi di consegna (siamo decisamente più veloci degli altri mezzi a motore) e apportando beneficio all'ambiente.

Nel 2010 ho lasciato il mio lavoro di educatore per diventare un bike messenger e, da due anni, sono manager e corriere di UBM Bologna, la prima e unica compagnia di corrieri in bici della città".

[![La bici cargo utilizzata da UBM Bologna (Ph. Gianni Mazzotta)](../uploads/2014/11/bici-cargo-300x199.jpg)](https://myhumus.com/wp-content/uploads/2014/11/bici-cargo.jpg)La bici cargo utilizzata da UBM Bologna (Ph. Gianni Mazzotta).

***Quanti corrieri lavorano, attualmente, per UBM Bologna?***

"UBM Bologna, ad oggi, si avvale di cinque corrieri in bici".

***Quale feedback avete avuto, finora, dalla cittadinanza? E se dovessi definire la fascia di età media delle persone che ricorrono ad UBM Bologna per le loro consegne urbane, quale indicheresti?***

"Bologna, fortunatamente, è una città a misura di bicicletta, anche se inizialmente il riscontro non è stato immediato. Oggi, dopo tre anni di attività, il feedback è molto positivo. I cittadini ci riconoscono per strada, si complimentano con noi entusiasti, ci scattano foto. E sempre più privati si affidano ai nostri corrieri per le consegne.

Ad oggi i nostri clienti sono soprattutto aziende ed enti, per tale ragione è difficile definire una fascia di età media".

***Cosa ti auguri per il futuro di UBM Bologna?***

"Lunga vita ad UBM Bologna! Mi auguro che l'impresa cresca, che si posizioni come la più valida alternativa per consegnare in città, al pari delle compagnie di bike messenging del mondo".

***Quanto è popolare, secondo te, la figura professionale del bike messenger nel nostro Paese?***

"La figura del bike messenger in Italia è meno popolare di quello che sembri, nonostante siano già molte le compagnie di corrieri in bici attive con successo in varie città italiane.

Non c'è dubbio, siamo molto popolari nell'ambiente del ciclismo urbano e tra le realtà della green economy. Ma il bike messenger è una figura ancora tutta da scoprire: non siamo semplici pony e non siamo postini, siamo corrieri in bicicletta".

