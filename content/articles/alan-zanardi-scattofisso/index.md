---
title: 'In bici con Alan Zanardi'
date: '2014-04-24T00:00:24+00:00'
description: ''
featuredImage: ../uploads/2014/11/alan-iniziale-150x150.jpg
category:
    - Mobilità sostenibile
tags:
    - Bicicletta
    - scattofisso
    - Sostenibilità
    - Sport
    - trasporti
---


<div class="wp-caption alignright" id="attachment_109" style="width: 310px">[![Alan Zanardi](../uploads/2014/11/alan-iniziale-300x292.jpg)](https://myhumus.com/wp-content/uploads/2014/11/alan-iniziale.jpg)Alan Zanardi.

...Perché la prima lezione di spinning è un po' un trauma, dai, diciamolo: sudi come una fontana, le gambe cercano di tenere il ritmo della musica e gli occhi seguono i movimenti vorticosi delle luci. E preghi il Signore di arrivare vivo alla fine della lezione.

Scherzi a parte, la cosa positiva è che, seppure mantenendo il ritmo suggerito dall'istruttore, puoi impostare la resistenza che preferisci (resistenza = fatica), per cui sei tu a decidere quanto sforzo fisico fare.

Per quanto mi riguarda, iniziai a seguire le lezioni di spinning nel 2007, spinta dalla curiosità.

Ero ancora una studentessa universitaria di belle speranze, sempre impegnata con i libri e con i laboratori, con la testa fra le nuvole (non che adesso vada diversamente) e in cerca di qualcosa che potesse offrirmi la possibilità di scaricare un po' di tensione.

Decisi, così, di iscrivermi ad una palestra del ravennate il cui istruttore era un biondino tutto nerbo e tutta carica, un certo Alan.

Cominciai a frequentare spinning tre volte alla settimana, senza saltare una sola lezione. In quegli anni studiavo tanto, forse troppo, e sfogarmi durante le ore di spinning deve sicuramente aver scongiurato la mia trasformazione in un serial killer.

Avevo instaurato una buona armonia con gli altri iscritti al corso e ciò contribuì a rendere tutto ancora più piacevole: non andavo a lezione solamente per fare allenamento, ma anche per ridere e per scherzare con le persone.

Pedalare a ritmo di musica divenne progressivamente una necessità, un divertimento a cui non intendevo assolutamente rinunciare e, progressivamente, esportai questo piacere anche su strada, sviluppando una fortissima passione per la bici e per tutto ciò che la riguarda.

Cita Wikipedia: *"Con lo Spinning si porta idealmente il ciclista in un immaginario viaggio in cui la concentrazione e il coinvolgimento facilitano la mente nell'alleviare il senso di fatica in modo da aumentare le personali capacità fisiche"*. Bene, dapprima entrai in modalità "Sfida con il gruppo" - una competizione immaginaria con gli altri iscritti al corso per vincere il Giro d'Italia - poi fu la volta della "Sfida con me stessa" - ci presi così tanto gusto che decisi di conseguire la certificazione che mi permettesse di insegnarlo.

E quello che allora era il mio istruttore mi fece un'allettante proposta: diventare sua collega nell'insegnamento di questa disciplina. Il mio entusiasmo fu accolto con altrettanto entusiasmo e, seppure per quel breve periodo che mi vide insegnante, Alan fu un ottimo collega.

Alan Zanardi è un bravissimo e biondissimo istruttore di fitness che lavora presso una palestra di Ravenna. Originario di Ferrara, nutre da sempre un forte interesse nei confronti dello sport e, in modo particolare, della bicicletta.

Nello specifico, è a partire dai 20 anni che comincia ad appassionarsi a questo mondo per poi giungere alla bici a scatto fisso, le cui principali caratteristiche sono quella di essere molto leggera e quella di avere un unico rapporto.

Andiamo a rompergli le scatole...

***Ciao Alan! Quando è nata la tua passione per la bici e in che modo?***

"Ciao Anna, è un piacere ritrovarsi! La passione per la bici non nacque prestissimo.

Da ragazzino ho praticato un po' tutti gli sport a partire, ovviamente, dal calcio, per poi passare al basket e alla pallavolo. E' l'iter che seguono molti ragazzi, in parte spinti dai genitori e in parte per via del bisogno di riconoscersi all'interno di un gruppo, aspetto fondamentale in giovane età.

Sono arrivato alla bici all'età di 20 anni. Un amico mi ha convinto a comprare la prima mountain bike: bellissima, ne ho un ricordo splendido, viola opaca con scritte gialle...di sicuro non passava inosservata!

Ho praticato mountain bike per circa 10 anni facendo anche qualche gara, sebbene l'aspetto agonistico non mi interessasse più di tanto. A causa degli impegni di lavoro e di studio ho dovuto interrompere e, per qualche anno, mi sono dedicato al podismo.

In quel periodo ero talmente amareggiato di non poter uscire con la mia bici che decisi di venderla: guardarla appoggiata al muro del garage mi intristiva. Mi dedicai, così, a tre anni di podismo con qualche mezza maratona all'attivo.

Il bello della corsa è che puoi uscire di casa a qualunque ora e iniziare a correre. Avendo tempo a disposizione, era l'ideale per me.

Poi, un bel giorno, mi sono detto che, per lo meno, avrei potuto utilizzare la bici per andare al lavoro e così, navigando su internet, mi sono avvicinato alla bici a scatto fisso".

***Com'è nata la tua evoluzione verso questa tipologia di bici?***

"La prima bicicletta l'ho assemblata da solo ed era molto diversa da quella che uso ora.

Lo scopo era prendere dimestichezza con questo tipo di pedalata.

In quattro anni ho cambiato cinque bici. Ed ogni volta chiarivo un po' di più, nella mia mente, ciò che volevo dalla mia bicicletta per cercare di trasformare tutto in sensazioni e in prestazioni: un telaio più leggero che fosse migliore nello scatto, un manubrio più largo per un maggior controllo, ruote aerodinamiche...e altro ancora. Naturalmente, tutti questi cambiamenti andavano di pari passo con la mia esperienza sulla bici e con il cambiamento delle condizioni iniziali.

Con la mia bici, a questo punto, non volevo solo andare al lavoro ma anche fare qualche gara, le cosiddette \**alleycat* o, meglio ancora, le \**criterium* (quelle che mi si addicono di più). Avevo bisogno di un mezzo performante.

Ritengo di essere arrivato alla bici "che fa per me" anche se, in realtà, non sono mai completamente soddisfatto e cerco sempre qualche particolare da affinare. E' il mio modo di essere, anche dal punto di vista lavorativo: la costante ricerca della perfezione. Almeno secondo me, ovviamente".

***Negli ultimi anni la bici a scatto fisso sta cominciando a "fare tendenza". Parlaci un po' del gruppo Ravenna Fixed Gear, nato di recente. Di cosa si tratta esattamente?***

<div class="wp-caption alignright" id="attachment_446" style="width: 307px">[![Il logo di Ravenna Fixed Gear](../uploads/2014/11/logo-ravenna-297x300.jpg)](https://myhumus.com/wp-content/uploads/2014/11/logo-ravenna.jpg)Il logo di Ravenna Fixed Gear.

"[Ravenna Fixed Gear](http://ravennafixedgear.blogspot.it) è nata vedendo ciò che c'era attorno.

Grazie alla bici a scatto fisso ho conosciuto tanti appassionati di ogni parte d'Italia. Ho cominciato a vedere che si creavano gruppi, o *crew*, che si ritrovavano per pedalare assieme e per fare delle piccole gare, naturalmente legati dall'appartenenza alla stessa città.

Così ho pensato che anche a Ravenna sarebbe stato bello creare un luogo d'incontro, dapprima virtuale e poi reale, tra gli appassionati, per scambiare idee oppure qualche pezzo che magari stavi cercando e per organizzare qualche evento.

Con i ragazzi del surfing shop "Limbo Azul" di Ravenna, Alessio e Sam, ci siamo capiti subito e in un attimo non ero più da solo. Nella primavera del 2012 nasce la [pagina Facebook](https://www.facebook.com/ravenna.fixed.gear?ref=profile) di Ravenna Fixed Gear. Da allora è cresciuta molto e spero che continui a farlo".

***A quante competizioni in scatto fisso hai partecipato?***

"In questi anni ho partecipato a diversi eventi legati allo scatto fisso, dalle più tradizionali *alleycat*, che vogliono riprendere l'ipotetica giornata di lavoro di un bike messenger, fino ad arrivare alle *criterium*. Qui non serve il senso dell'orientamento: circuito chiuso, tanta gamba, tanto fiato e adrenalina. Non c'è il tempo di pensare, devi sempre sapere dove mettere le ruote della bici perché si va al limite.

Per quanto riguarda le gare, ce ne sono alcune cui sono emotivamente legato. La prima è sicuramente l'*alleycat* bolognese del 2010: mia prima volta ad un evento in scatto fisso, da solo, allo sbaraglio e senza conoscere nessuno. Mi divertii tantissimo in quella splendida giornata di giugno.

L'altro ricordo è legato alla prima *criterium* del ciclo "Back in Black" modenese, sempre nel 2010: in quel giovedì sera di novembre, con tanta nebbia, tanto freddo e dopo tanta fatica, ho capito che le gare di velocità possono darti una scarica di adrenalina veramente sorprendente.

<div class="wp-caption alignright" id="attachment_447" style="width: 310px">[![Alan in modalità competitiva](../uploads/2014/11/alan-in-gara-300x199.jpg)](https://myhumus.com/wp-content/uploads/2014/11/alan-in-gara.jpg)Alan in modalità competitiva.

Poi ci sono due eventi un po' più particolari ai quali sono legato, oltre che per la fatica immane anche per via delle persone che ho conosciuto e con le quali ho stretto, nonostante la distanza, un forte legame di amicizia: la prima è la Mi-To, ovvero Milano-Torino nell'aprile 2011 (partendo dal Velodromo Vigorelli, simbolo della storia italiana del ciclismo su pista, giù per 150 km fino al motovelodromo di Torino). I due giri di pista prima del traguardo li abbiamo vissuti come se fossimo alla Parigi-Roubaix. Insomma, la Mi-To è uno di quegli eventi ai quali, ripensandoci, dici orgoglioso: "Io c'ero!".

La seconda che cito è la Mi-Ge, ovvero la Milano-Genova a luglio dello stesso anno, quasi 170 km coperti in poco più di cinque ore con ascesa al monte Turchino: tutti percorsi in compagnia di Fabrizio, meglio conosciuto come Huxley. E' incredibile come la condivisione dello sforzo e della fatica possa creare legami indissolubili.

Naturalmente ci sono stati tanti altri eventi, non posso non citare la prima "Dante's Hell", la *criterium* ravennate del marzo 2012 allietata, nel finale, dall'arrivo della polizia a ricordarci quanto questo fenomeno sia borderline. Poi ci sono la Milano-Pavia, l'*alleycat* del Pignone Ferrarese, la *criterium* "Leg Break" di Lugo, ecc.".

***Quali eroiche imprese ti attendono?***

"Nella stagione invernale si ferma un po' tutto, il clima rende difficile allenarsi.

Ricordo ai lettori l'appuntamento del 26 aprile 2014, prima data del Campionato Romagnolo Criterium Scatto Fisso che hai anche riportato nella tua sezione "Appuntamenti": l'evento avrà luogo alle 20:30 presso Fornace Zarattini (Ravenna) in via Fratelli Lumiere ed è il frutto del lavoro di Ravenna Fixed Gear, di Low Romagna Fixed e di altri amici appassionati che hanno deciso di creare un format unico e primo in Italia: quattro gare su circuiti chiusi al traffico e messi in sicurezza grazie alla presenza di ambulanza e di medico e alla copertura assicurativa garantita dalla Uisp. Ravenna sarà la prima tappa di questo Campionato, quindi non mancate!

<div class="wp-caption alignright" id="attachment_448" style="width: 310px">[![La scelta di Alan: le gambe come unico carburante](../uploads/2014/11/bici-sul-danubio-300x225.jpg)](https://myhumus.com/wp-content/uploads/2014/11/bici-sul-danubio.jpg)La scelta di Alan: le gambe come unico carburante.

Tornando a me, ultimamente mi sto avvicinando sempre di più alle *long distance*: mi affascina l'idea di poter compiere distanze che, per molti, sono lunghe anche se percorse in macchina. Si sposa con la mia idea di bicicletta come unico mezzo di trasporto.

Non ho più la macchina da ormai tre anni e credo che sia stata una delle scelte migliori della mia vita".

> \*Piccolo **glossario** per i "non addetti ai lavori":
> 
> - **alleycat**: è un tipo di corsa che simula il lavoro quotidiano del bike messenger e che prevede una partenza, un arrivo (non sempre conosciuto) ed un certo numero di checkpoints, ovvero di punti intermedi. Può essere compiuta con qualsiasi tipo di bici.
> 
> - **criterium**: è una gara ciclistica su strada in cui viene ripetuto più volte lo stesso percorso. Sono gare che possono svolgersi anche in notturna.

