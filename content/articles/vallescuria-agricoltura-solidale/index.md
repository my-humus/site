---
title: "Vallescuria: l'agricoltura solidale in Brianza"
date: '2016-02-18T11:12:19+00:00'
description: 'Oggi parliamo di agricoltura solidale insieme a Matteo Cereda, uno dei fondatori di Vallescuria, uno zafferaneto che coniuga sociale e lavoro agricolo.'
featuredImage: ../uploads/2016/02/vallescuria-brianza-150x150.jpg
category:
    - Ecoprogetti
tags:
    - Agricoltura
    - Agricoltura solidale
    - Km zero
    - Sociale
---


A pochi passi da casa mia risiede una frequentatissima casa di cura ravennate il cui parcheggio è custodito da alcuni ragazzi con difficoltà cognitive.
Per un'infinità di tempo, rientrando dal lavoro o da qualche commissione in centro, li ho visti sostare all'entrata - sia in estate che d'inverno - timidi, silenziosi e sempre un po' intimoriti dalle persone.
Un paio di anni fa uno di loro prese l'abitudine di dirmi "*Buongiorno! Tutto bene?*" ogni volta che mi vedeva uscire di casa.
Da quel momento, poco a poco, nacque un'amicizia basata su scambi del tipo: "*Buongiorno! Tutto bene?*", "*Ciao! Sì dai, tutto ok, sempre di corsa...e tu?*", "*Tutto bene, non corro ma sono sempre qui*".
Una volta, d'estate, decisi di "osare" qualcosa di diverso: presi la moka, preparai il caffè, glielo portai al parcheggio e ce lo bevemmo insieme all'ombra di un albero all'entrata.
Quello fu per lui un gesto dal valore incommensurabile, continuò a ringraziarmi per giorni sfoggiando un sorriso a 32 denti. Anche per me fu molto piacevole e divertente: chiacchierammo per un'oretta all'ombra di quell'albero, fra un sorso di caffè ed un "*Salve, ecco il suo biglietto, può accomodarsi alla postazione che vede laggiù*".
Oltre al desiderio di gentilezza che nutrivo nei suoi confronti, quello fu il mio modo di aiutarlo a smorzare un po' la noia di quel giorno: trascorrere ore ed ore in un parcheggio, al freddo polare o al caldo sahariano, non deve essere una delle esperienze più divertenti.
Sarebbe stato meglio avere la mente occupata in attività più creative e stimolanti, non credete anche voi?

Quando sono venuta a conoscenza del progetto [Vallescuria](http://www.zafferanovallescuria.it/chi-siamo.html) tramite Matteo Cereda, arredatore per 5 giorni su 7 e contadino nel tempo libero, ho subito ripensato al mio amico del parcheggio di fianco a casa.
Quello che sto per presentarvi, infatti, è un bellissimo progetto che coniuga due mondi apparentemente molto distanti fra loro: l'**agricoltura** ed il **sociale**.
Nel 2014, in Brianza, è sorto un **piccolo zafferaneto nella zona di Vallescuria**: gestita da 6 soci che coltivano secondo i **principi del biologico**, questa piccola società agricola offre ad alcuni ragazzi con difficoltà cognitive la possibilità di svolgere attività pratiche e formative all'aria aperta.
Condividere la fatica del lavoro agricolo per crescere insieme e per scoprirsi sempre più uniti, giorno dopo giorno. Non trovate che sia bellissimo?
La scorsa settimana ho intervistato Matteo che, appunto, è uno dei fondatori di questa realtà...

#### *Ciao Matteo. Raccontami, come nasce il progetto dello zafferaneto in Brianza? Da quale presa di coscienza?*

[![agricoltura, biologico, km zero, sociale](../uploads/2016/02/vallescuria-gruppo-287x300.jpg)](https://myhumus.com/wp-content/uploads/2016/02/vallescuria-gruppo.jpg)Matteo, in piedi a destra, ed il resto del gruppo.

"Ciao Anna! Qualche anno fa abbiamo iniziato a coltivare un **orto condiviso** per stare accanto ad alcuni ragazzi con difficoltà cognitive.
Il desiderio era quello di far qualcosa di pratico insieme a loro ed è proprio per questo motivo che abbiamo pensato all'agricoltura (campo in cui nessuno di noi aveva esperienza).
Ci siamo appassionati a questa attività e sono nati Vallescuria e lo zafferaneto".

#### *Ciò che fate è meraviglioso perché è il frutto della combinazione di due mondi apparentemente distanti: il sociale e l'agricoltura. A quali principi vi siete ispirati?*

"Tutto è nato senza grandi riflessioni teoriche. I valori che risiedono in questo progetto sono, da un lato, la **sostenibilità ambientale** - coltiviamo in modo organico sostenendo la **filiera corta** (lo zafferano che si trova in Italia viene per lo più importato dall'Iran) - dall'altro l'**amicizia** e il desiderio di **stare insieme**.
La nostra è una vera e propria agricoltura solidale".

#### *Qual è il vostro sogno e in quanti siete a credere in questo progetto?*

"Nella società siamo 6 soci, compresi i ragazzi con cui lavoriamo. In realtà ci sono tantissime altre persone e amici che supportano il nostro progetto e che ci danno una mano.
Il sogno è quello di rendere quella di Vallescuria un'**attività lavorativa** per i nostri ragazzi; ora come ora non è semplice dal momento che non abbiamo grandi risorse e perché - almeno per il momento - nessuno di noi può permettersi di lasciare il proprio lavoro. Portiamo avanti Vallescuria nel tempo libero, prendendo ferie e sfruttando i weekend.
In futuro, se tutto andrà bene, qualcuno dovrà obbligatoriamente cambiare vita e cominciare a fare il contadino di mestiere perché i ragazzi non sono autonomi".

#### *Cosa significa essere contadini nel 2016?*

"**Essere contadini oggi significa scegliere uno stile di vita diverso**, un po' più vicino alla natura.
Ci si sporca le mani e si guadagna poco perchè il lavoro agricolo in proprio è una delle attività peggio remunerate, ma si lavora all'aria aperta, con un ritmo diverso e con la soddisfazione di veder crescere qualcosa.
Naturalmente questo vale per chi intende l'agricoltura in un certo modo: nell'agricoltura industrializzata, infatti, il contadino è imprenditore o operaio".

#### *Quali metodi di coltivazione state portando avanti?*

<div class="wp-caption alignright" id="attachment_2688" style="width: 310px">[![agricoltura, biologico, km zero, sociale](../uploads/2016/02/zafferano-brianza-3-300x225.jpg)](https://myhumus.com/wp-content/uploads/2016/02/zafferano-brianza-3.jpg)Condividere la fatica del lavoro agricolo

"**Noi coltiviamo rispettando le regole dell'agricoltura biologica**, anche se non abbiamo ancora affrontato le spese per ottenere la certificazione.
Per fertilizzare il terreno abbiamo usato un **sovescio di senape**, poi abbiamo utilizzato **humus di lombrico** e **compost autoprodotto**.
Non abbiamo fatto trattamenti ai bulbi, per cui **nessun ricorso ad anticrittogamici o antiparassitari**, abbiamo soltanto sperimentato la concia con ossicloruro di rame (un prodotto consentito dal biologico) su un lotto di bulbi e fatto un trattamento con decotto di equiseto autoprodotto (l'equiseto è un'erba spontanea che cresce anche in Brianza)".

#### *Perché avete scelto di coltivare lo zafferano? Proponete anche altro?*

"Abbiamo scelto di concentrarci su una sola coltivazione perchè essuno di noi aveva una formazione agricola e c'era troppo da imparare, da qui la scelta di specializzarsi su un prodotto.
Lo zafferano non è meccanizzabile, quindi è ideale da coltivare insieme. Richiede un sacco di lavoro manuale, cosa che non ci spaventa.
Oltre ad essere un fiore stupendo è un prodotto in cui abbiamo modo di raggiungere una qualità molto alta differenziandoci da altre proposte che ci sono sul mercato.
Abbiamo una serie di accortezze per mantenere le proprietà nutritive e organolettiche della spezia che rendono il nostro zafferano completamente diverso da quello che si può comprare al supermercato.
**Al momento vendiamo quasi solo zafferano**. Le verdure che coltiviamo servono più che altro a mantenere un orto condiviso che a produrre per la vendita, visto che dobbiamo ancora migliorare le tecniche.
Coltiviamo in via sperimentale anche il rabarbaro, pianta dotata di un ottimo potenziale e di molti utilizzi in cucina, in particolare nell'ambito dei dolci".

![](https://myhumus.com/nextgen-attach_to_post/preview/id--2687)

#### *Il vostro zafferaneto offre anche attività didattiche per bambini?*

"Non abbiamo ancora pensato ad attività didattiche, anche se è una cosa che ci piacerebbe molto fare in futuro.
Crediamo molto nel **valore educativo dell'agricoltura** che insegna a prendersi cura dell'ambiente con costanza e dedizione e che premia con la soddisfazione del raccolto".

#### *Quali sono le difficoltà maggiori che siete costretti a fronteggiare?*

"Abbiamo avuto difficoltà soprattutto ad acquistare bulbi sani. È difficilissimo - e molto costoso - trovare bulbi di zafferano, e nelle nostre prime prove abbiamo avuto diversi problemi di fusariosi".

#### Dove possiamo trovare - e acquistare - i vostri prodotti?

"Non abbiamo un punto vendita fisico, **vendiamo tutto tramite il contatto diretto**. Potete trovarci sul nostro sito web o su Facebook.
Partecipiamo a mercatini nelle nostre zone e lavoriamo molto bene con i gruppi di acquisto solidale che condividono i principi per cui è nato il nostro progetto agricolo.
L'anno prossimo saremo presenti in alcuni punti vendita".

#### Quali piani avete per il futuro?

"Sicuramente ingrandire lo zafferaneto, aspetto che, se tutto andrà bene, avverrà con il ritmo naturale imposto dalla moltiplicazione dei bulbi. Ci piacerebbe anche imparare a coltivare bene qualche altro prodotto.
Dal punto di vista commerciale dobbiamo ancora esplorare l'universo dei punti vendita e della ristorazione, **vorremmo essere presenti soprattutto sul nostro territorio**".

> Se l'agricoltura è un argomento che ti interessa molto, allora leggi anche a proposito di [Eugenio](https://myhumus.com/alveare-che-dice-si-km-zero/), di [Laura e Marco](https://myhumus.com/agricoltura-biologica/) e di [Christian](https://myhumus.com/decrescita-felice-mater-naturae/)!

