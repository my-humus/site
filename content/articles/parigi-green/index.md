---
title: 'Parigi: quanto sei green?'
date: '2015-06-19T11:01:27+00:00'
description: 'Le mie passeggiate per le vie di Parigi... con uno sguardo alle pratiche green.'
featuredImage: ../uploads/2015/06/Parigi-banner-150x150.jpg
category:
    - Green Mix
tags:
    - Città sostenibile
    - Green
    - Sostenibilità
---

E fu così che non mi ritrovai per una selva oscura come Dante, bensì a remare nel mezzo del luminosissimo Bois de Vincennes cantando *La vie en rose*, circondata da paperelle e da maestosi cigni bianchi.
E se la diritta via del Poeta era smarrita, la mia procedeva a zig-zag, un po' per via della corrente e un po' per via del mio improbabile *savoir faire* con i remi.
Come ormai avrete appreso dai social di MyHumus, qualche giorno fa sono volata in quel di Parigi.
Diciamo che ho preso due piccioni con una fava, anzi, per dirla in francese, *j'ai pris deux pigeons avec une fève (boh, si dirà così?!):* ho raggiunto il mio ragazzo, cittadino parigino da alcuni anni, e ne ho approfittato per sbirciare gli usi e i costumi locali.
Il domandone del secolo: quanto è green Parigi da 1 a 10?
Bene: cominciamo parlando dei mezzi di trasporto e, più precisamente, della bicicletta e di quanto il suo uso venga incentivato.
E' proprio leggendo i giornali locali che scopro quanto Anne Hidalgo, sindaco di Parigi, stia promuovendo l'utilizzo del *vélo*, ossia della bici, come valido mezzo di trasporto cittadino.
C'è una serie di operazioni che il Comune di Parigi sta intraprendendo. Una di queste è il *Plan vélo 2015-2020* (*Piano bicicletta 2015-2020)* il cui obiettivo è triplicare il numero di ciclisti entro il 2020, passando dall'attuale 5% al 15%.
Euro stanziati a questo scopo? 150.000.
Si stima che, attualmente, le piste ciclabili parigine si estendano per 732 km. Entro il 2020 potrebbero aumentare fino a 1.400 km! Il tutto in un'ottica di diminuzione dell'inquinamento e di miglioramento della qualità di vita dei cittadini.
Con mio grande piacere, oltretutto, scopro che Parigi incoraggia e promuove la nascita di nuovi luoghi dedicati al ciclismo quali, ad esempio, gli ateliers di riparazione (uno di questi è la *[Maison du vélo](http://www.mdb-idf.org/spip/)*).
Percorrendo le strade parigine ci si imbatte in moltissime stazioni delle ormai note bici comunali, e, prestando un po' di attenzione al traffico cittadino, è facile notare anche altri mezzi di trasporto ecofriendly. Fra questi troviamo i risciò con pedalata assistita ed una sorta di *tuk tuk.*

![](https://myhumus.com/nextgen-attach_to_post/preview/id--1870)

[![L'autolib](../uploads/2015/06/FullSizeRender-4-300x225.jpg)](https://myhumus.com/wp-content/uploads/2015/06/FullSizeRender-4.jpg)L'autolib'.

Sempre a proposito di mezzi di trasporto, ho notato diverse stazioni di rifornimento elettrico legate ad un servizio comunale che prende il nome di *[Autolib'](https://www.autolib.eu/fr/)*: a seguito della sottoscrizione di un abbonamento, il Comune di Parigi mette a disposizione le piccole auto elettriche che vedete in foto. Come per la bicicletta comunale, l'utente ha un tempo massimo per poterla utilizzare.
Passeggiando per il centro, s'incontrano diverse catene di supermercati legate al mondo del biologico. Una di queste è *[Naturalia](http://www.naturalia.fr)* che, giusto per intenderci, è riconducibile alla nostra catena di supermercati bio *[NaturaSì](http://www.naturasi.it/it/)*.

[![FullSizeRender-2](../uploads/2015/06/FullSizeRender-2-300x225.jpg)](https://myhumus.com/wp-content/uploads/2015/06/FullSizeRender-2.jpg)

E se è vero che ogni italiano in viaggio che si rispetti parla sempre e solo di cibo (per la serie: *"Parigi? Oh, che bellissima città! E poi sapessi cos'ho mangiato...")*, beh, anch'io ho gustato qualche piatto niente male...
Dal momento che una delle parole d'ordine della Ville de l'Amour è *multiculturalismo,* è davvero molto semplice gustare ogni giorno pietanze provenienti dalle culture più disparate.
In questi giorni ho gustato la cucina nord-africana di un locale davvero accogliente, *La Mosquée de Paris,* in Rue Geoffroy St-Hilaire, 5e (proprio di fianco alla moschea centrale), e quella tibetana del *Perma Thang*, un piccolo locale in Rue de la Montagne Sainte Geneviève in cui ho gustato un ottimo bulghur accompagnato da un bollente thè al tiglio.

![](https://myhumus.com/nextgen-attach_to_post/preview/id--1886)

Sebbene Parigi offra diverse opzioni gastronomiche per vegetariani e vegani, voci di corridoio mi dicono che l'offerta sia maggiore nel Bel Paese...
Ma torniamo a vagabondare per le strade di Parigi. Qualche giorno fa ho scoperto l'esistenza di due realtà interessanti: la prima è l'associazione *La Louve*, situata in Rue de la Goutte d'Or, la quale, nelle prossime settimane, gestirà uno spazio cooperativo che proporrà prodotti locali bio e di qualità a prezzi accessibili (il biologico, in Francia, non è per nulla a buon mercato).
La seconda realtà interessante è la nuovissima e super innovativa scuola Olivier de Serres, un'*éco-école* inaugurata da pochissimo tempo dal sindaco Anne Hidalgo e provvista di pannelli solari, pareti rivestite di vegetali, serra, giardino pedagogico e giardino zen.
I bambini, al di là delle normali lezioni scolastiche, sono coinvolti in attività educative che mostrano e insegnano loro gli equilibri della natura.

![](https://myhumus.com/nextgen-attach_to_post/preview/id--1894)

Sapete, c'è un aspetto di Parigi che, in questi giorni, mi sta affascinando moltissimo: i picnic.
Non appena spunta fuori il sole, le persone invadono qualsiasi parco e spazio verde. E' una consuetudine vedere famiglie e gruppi di amici banchettare sul prato, così come osservare qualcuno praticare tai-chi nel mezzo di un prato.
Insomma, con la bella stagione la città si nutre di verde...e ognuno sceglie come meglio viverlo (pensate solo che, a due passi dal traffico e dal rumore dei clacson, ci sono angoli come quello del Bois de Vincennes!).

![](https://myhumus.com/nextgen-attach_to_post/preview/id--1904)

Amici lettori, siamo giunti al termine della mia piccola recensione (che non voleva essere nulla di simile ad una Lonely Planet, ma solo un simpatico e leggero diario di bordo su quanto visto durante il mio allegro vagabondare).
Questo breve soggiorno rivela quanto la Ville de l'Amour stia guardando al futuro con occhi più consapevoli nei confronti dell'ambiente.
Per quanto mi riguarda, sono molto interessata ed incuriosita dalle politiche green della Hidalgo. Sarà interessante scoprire se, negli anni a venire, riusciranno a migliorare concretamente la qualità della vita dei cittadini.
Io lo spero fortemente!

> *Foto di copertina: [Roberto Taddeo](http://www.flickr.com/photos/69656176@N05/8474040795) via [Photopin](http://photopin.com).*

