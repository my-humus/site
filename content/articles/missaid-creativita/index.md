---
title: 'Missaid, il brand anglo-romagnolo'
date: '2014-03-05T00:00:47+00:00'
description: ''
featuredImage: ../uploads/2014/11/Andre-iniziale-Ph.-Marzia-Bondoli-150x150.jpg
category:
    - Ecoprogetti
tags:
    - brand
    - creatività
    - 'green style'
    - Sostenibilità
---


[![Andrea Sansavini (Ph. Marzia Bondoli)](../uploads/2014/11/Andre-iniziale-Ph.-Marzia-Bondoli-300x261.jpg)](https://myhumus.com/wp-content/uploads/2014/11/Andre-iniziale-Ph.-Marzia-Bondoli.jpg)Andrea Sansavini (Ph. Marzia Bondoli).

Un marchio può nascere anche così, all'improvviso, durante una pausa pranzo.

E' quanto accaduto a due ragazzi di Ravenna, Andrea Sansavini e Gianni Tamburini, nel "lontano" 2007.

Missaid ([www.missaid.it](http://www.missaid.it)), questo il marchio in questione, nasce proprio sei anni fa grazie ad una serata goliardica a base di nocino nei pressi di Monte Novo di Montiano.

Al termine di quella sera, Gianni racconta di essere tornato a casa per miracolo o, per essere più precisi, "sulla schiena del buratello" (termine che, in Romagna, significa letteralmente "essere in pericolo". Il buratello è un pesce simile ad una piccola anguilla, piuttosto scivoloso. Immaginate quanto possa essere complicato rimanere sulla sua schiena. Provare per credere...).

E da questa romantica immagine del buratello scaturisce l'intenzione di produrre una linea di magliette che riporti i detti popolari della zona. In romagnolo, si potrebbe pensare. Oppure in italiano.

E invece no: in *anglo-romagnolo*. Che è ben diverso.

[![Stefano Triossi](../uploads/2014/11/Stefano-iniziale-294x300.jpg)](https://myhumus.com/wp-content/uploads/2014/11/Stefano-iniziale.jpg)Stefano Triossi.

L'anglo-romagnolo è un inglese maccheronico semplice da capire, diretto e spiritoso. Il marchio stesso, Missaid, in inglese significa "detto male" e anticipa il concetto.

A ricordo della serata di Gianni, "Stay on the Back of the Buratell" (ogni volta che la leggo rido per mezzora) è la prima di una serie di frasi appositamente studiate per questa linea di abbigliamento.

Il concept di questa linea mi ha divertita molto: *"Missaid è la saggezza popolare che, arrivando lunga, tampona l'inglese per dare vita ad una lunga serie di detti anglo-romagnoli"*.

E' importante sottolineare una cosa: Missaid non è sinonimo di "Made in China". E' qualcosa che proviene da qui, dal nostro territorio. E' qualcosa che profuma di sangiovese.

Se acquisterete le "tiscert" Missaid, rimarrete sicuramente sorpresi dalla cura con cui sono realizzate e dal loro packaging: una custodia stile vinile che è perfettamente in linea con l'anima vintage del marchio.

Sempre ispirandosi allo spirito d'altri tempi, quando i nostri nonni consegnavano le bevande trasportandole in bici dentro ad una cassetta di legno, le magliette Missaid vengono presentate in negozio dentro ad una cassettina di legno. Roba per chi ha sete di old style e di saggezza popolare.

Un'altra curiosità sul marchio è un esperimento condotto su alcune magliette, il cosiddetto "Invecchiamento Naturale Missaid": i capi vengono lasciati all'aperto per un anno intero in balìa di qualsiasi tipo di intemperie (sole, pioggia, vento, neve, ecc). Sarà la natura a decidere il risultato finale.

Ogni mese, Andrea va a far visita alle sue magliette bistrattate e, su un talloncino, appunta mensilmente il trascorrere del tempo.

Scopo di tutto questo? Realizzarne una piccola serie invecchiata in maniera naturale.

Sempre a questo proposito, i ragazzi di Missaid hanno scelto di produrre buona parte dei loro prodotti in cotone 100% organico, coltivato senza OGM e senza fertilizzanti nocivi per le acque. E' bene ricordare che i metodi impiegati nell'agricoltura di tipo organico supportano la biodiversità rispettando il terreno e le comunità locali.

Il marchio Missaid, quindi, racchiude in sé spirito creativo ed etica ambientale...tanto di cappello!

Un altro aspetto interessante è che il progetto Missaid ha trovato un finanziatore: Stefano Triossi.

Ma adesso andiamo a rompere le scatole ad Andrea, che è un mio carissimo amico...

***Ciao Andrea! Quanto ti appassiona Missaid da 1 a 10?***

"Sicuramente 10! Questo progetto mi diverte, mi regala stimoli e voglia di fare e di disfare...per poi rifare e ridisfare nuovamente fino a quando Stefano, che proviene dal mondo dell'edilizia, non mi richiama all'ordine. Sì, perché è lui che gestisce i tempi, che tiene i contatti con i fornitori e che fa quadrare i conti. E questo è fondamentale!"

***Com'è nata l'idea della cassettina porta-cover delle magliette? E' originalissima!***

"Quando c'erano ancora le mezze stagioni e le strade erano sterrate, i nostri nonni utilizzavano la bicicletta per consegnare le bevande, trasportandole all'interno di una cassetta di legno.

Così, ispirandoci allo spirito genuino di quei tempi, vogliamo che le nostre magliette vengano proposte dentro a cassette di legno. Perché i nostri prodotti sono freschi, ma arrivano da lontano e portano qualcosa di vissuto...e sono per coloro che hanno sete di saggezza popolare".

***A chi è venuta l'idea dell'invecchiamento naturale?***

"L'idea dell'invecchiamento naturale Missaid è venuta a me. Nella moda si spende molto tempo per la ricerca di nuovi materiali e di tecniche per l'invecchiamento artificiale dei capi. Tuttavia, è solamente indossandoli e vivendoli che si ottiene il risultato migliore.

E allora perché non farli indossare e vivere alla natura per un anno intero, mese dopo mese?".

***Oltre alle magliette, avete intenzione di produrre altro?***

"Certo. Le idee sono davvero tante e non sono mai mancate. In questa stagione, finalmente, ci sarà molta scelta: t-shirt, felpe, giacche, coppole. Ci muoviamo a passi piccoli ma frequenti.

Non siamo ancora nei negozi ma ci stiamo attrezzando...e, come si dice in questi casi, *stay in bell*!"

<div class="wp-caption alignright" id="attachment_385" style="width: 310px">[![Una piccola anteprima delle nuove grafiche](../uploads/2014/11/una-piccola-anteprima-delle-nuove-grafiche-300x261.jpg)](https://myhumus.com/wp-content/uploads/2014/11/una-piccola-anteprima-delle-nuove-grafiche.jpg)Una piccola anteprima delle nuove grafiche.

***Andrea, oltre a curare il marchio Missaid sei anche un grafico pubblicitario. Tuttavia, durante una cena a casa tua, ricordo di aver sbirciato nel tuo garage e di aver notato una bici in fase di restauro. Ti occupi anche di dare nuova vita alle due ruote? Che tipo di bici ti piace restaurare e da dove provengono?***

"Ho avuto la mia prima bicicletta da corsa all'età di 7 anni: di un verde brillante, marchiata "Sambi Luciano", un'istituzione a Ravenna.

L'ho sempre trattata con molto riguardo, era complicata da utilizzare, scomoda, non ci scorrazzavo con gli amici, la usavo solamente per le uscite con mio padre, vestito di tutto punto. Lui era, ed è tutt'ora, un accanito ciclista.

Non ci ho messo molto ad abbandonarla per sostituirla con una BMX, in fondo sono sempre un figlio degli anni '80.

La passione per il restauro, se così lo possiamo chiamare data la mia pochissima esperienza, è nata qualche anno fa dopo aver ricevuto in regalo una vecchia Legnano degli anni '60. L'ho parcheggiata in garage e lì è rimasta per qualche anno.

Fino a quando, un giorno, mi è venuta voglia di allestirla in stile retrò. Non l'ho restaurata, l'ho solo pulita: volevo che si capisse che arrivava da lontano. Ma mancava qualcosa, un tocco "sartoriale"; allora mi sono armato di ago e filo e le ho cucito addosso del jeans. Bello!

La cosa mi divertiva e così ho iniziato a cercare vecchie biciclette per mercatini. Non le volevo necessariamente di valore, ma semplicemente particolari. Da lì a poco ho trovato una Peugeot Model PE del 1971, bellissima ma conciata parecchio male.

Ho pensato che quello potesse essere un bel banco di prova: l'ho completamente smontata e lucidata in tutte le sue parti, ma non me la sono sentita di riverniciarla dato che aveva degli adesivi bellissimi e dei fregi fatti a mano che correvano lungo tutto il telaio.

Il risultato è, a mio parere, un bel restauro conservativo. Tuttavia, anche in questo caso, ci ho messo del mio.

E poi è arrivata la Rivola, questa su commissione. Rivola era un rinomato telaista della zona. Era, ed è ancora oggi, una bicicletta meravigliosa, con una componentistica di tutto rispetto.

Che soddisfazione poterle "mettere le mani addosso"!

Subito dopo la Rivola è arrivata la Vitali: viste le sue condizioni, a dir poco pessime, ho deciso di procedere con un vero e proprio restauro. Al momento sto smontando fino all'ultima sfera della guarnitura (a quei tempi non c'erano ancora le gabbie...).

Insomma, da qualche tempo a questa parte il mio garage è diventato una specie di officina dove passo parecchio del mio tempo...".

...e bravo Andrea, viva la creatività!

 ![](https://myhumus.com/nextgen-attach_to_post/preview/id--413)
