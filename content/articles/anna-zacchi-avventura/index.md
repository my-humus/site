---
title: 'Anna Zacchi, pasionaria del deserto'
date: '2014-05-06T00:00:11+00:00'
description: ''
featuredImage: ../uploads/2014/11/anna-iniziale-150x150.jpg
category:
    - Mobilità sostenibile
tags:
    - Avventura
    - Emancipazione femminile
    - Sostenibilità
    - Sport
---


<div class="wp-caption alignright" id="attachment_112" style="width: 310px">[![Anna Zacchi](../uploads/2014/11/anna-iniziale-300x225.jpg)](https://myhumus.com/wp-content/uploads/2014/11/anna-iniziale.jpg)Anna Zacchi.

Quando dico che nel nostro territorio ci sono persone incredibili, lo penso veramente.

Anna Zacchi ne è un esempio lampante. Classe 1951, è una signora di Madonna dell'Albero, una frazione in provincia di Ravenna, piccola e minuta.
Il suo sguardo è simpatico e il suo è il sorriso di una persona che ne ha affrontate tante, nella sua vita. Anche a livello sportivo.

Anna è una maratoneta. E quando l'ho conosciuta, qualche tempo fa, ho desiderato essere come lei.
Vi racconto la sua storia...

Anna si appassiona alla corsa da giovane, e lo annuncia alla sua famiglia. Ai genitori dice che vuole allenarsi per ore.

Il padre, perplesso, inizialmente pensa a un principio di pazzia. Ma lei non demorde, è convinta. Più corre, più correrebbe.

Nel 1980 decide di affrontare la sua prima avventura podistica, la 100 km del Passatore Firenze - Faenza, che non è esattamente una passeggiata. Si classifica al primo posto al secondo anno, nel 1982, percorrendo tutto il tragitto in 9 ore e 45 minuti.

A questo proposito, Anna dice:
>
> "C'era uno sponsor per i migliori corridori di quella gara. Avevano deciso di sposorizzare anche me, solo che io volevo rimanere fedele alla Romagna.
>
> Così ho deciso di affrontare la prima metà della gara con la pettorina dello sponsor ufficiale e la seconda metà con quella della mia società sportiva, la Caveja di Madonna dell'Albero. Perché io, all'arrivo, volevo arrivarci con indosso la Romagna".

Capito, la Zacchi?

Negli anni a seguire, Anna affronta altre avventure podistiche: Tayuta (73 km) nel 1990, una gara in Corsica (72 km. Unica donna a gareggiare, vince senza riscuotere alcun premio. Il motivo? Non avevano previsto che la gara fosse vinta da una donna) e diverse maratone sparse per l'Italia, fra le quali la 50 km romagnola con partenza e arrivo a Castel Bolognese, in provincia di Ravenna.

[![Rosanna Pellizzari ed Anna festeggiano la fine della Maratona della Sabbia](../uploads/2014/11/con-rosanna-300x199.jpg)](https://myhumus.com/wp-content/uploads/2014/11/con-rosanna.jpg)Rosanna Pellizzari e Anna festeggiano la fine della Maratona della Sabbia.

L'avventura più bella, quella che Anna racconta con gli occhi lucidi, risale al 1997: è la Maratona della Sabbia, in Marocco. Ormai quarantaquattrenne, l'affronta per la prima volta all'interno di una squadra composta da un'altra podista, la veronese Rosanna Pellizzari, e da altri tre corridori uomini.

Corrono per 230 km con 43°C di giorno e 6°C di notte, portando in spalla 8 kg di autosufficienza (un vero e proprio kit di sopravvivenza. C'è perfino il lanciafiamme da utilizzare in caso di smarrimento).
L'organizzazione marocchina offre solo la tenda e 9 litri di acqua al giorno.

Anna mi racconta:
>
> "Qualche mese prima di affrontare quell'avventura, cominciai a correre su terreni sabbiosi a piedi nudi per favorire lo sviluppo dei calli che avrebbero scongiurato le vesciche durante i giorni di gara. Quella in Marocco è stata una corsa in cui ho vissuto molte emozioni.
>
> E sai qual è stata la cosa più bella? Eravamo tutti uguali, si era tutti sporchi allo stesso modo, l'ingegnere come il bottegaio. E si correva tutti insieme".

Nel 1992, Anna si cimenta nell'Atene - Sparta, 236 km. Con una sottile amarezza, precisa di averne percorsi "solamente" 180 a causa di alcuni problemi fisici causati da una caduta in bici di qualche giorno prima.

*Dulcis in fundo*, nel 2006, affronta uno dei percorsi più noti al mondo: il Cammino di Santiago. Decide di peregrinare da sola con uno zaino in spalla da 16 kg.

In 18 giorni percorre 786 km, con partenza da Saint Pies des Portes e arrivo a Santiago de Compostela. Una media di 50 km al giorno. Perché Anna non ha paura di niente.

E quando arriva a destinazione, stupisce tutti: non riescono a credere che a quell'età abbia percorso tutta quella strada da sola. E invece sì! E a testimoniarlo ci sono i timbri che ha collezionato lungo il cammino.

C'è poco da fare, Anna è un'eroina a tutti gli effetti. E ciò che più mi piace di lei è l'umiltà, l'estrema umiltà con cui racconta di sé stessa e della sua vita dedicata alla corsa. C'è una profonda delicatezza, nel suo modo di fare e di parlare.

Immagino sia la stessa delicatezza con cui ha affrontato le sfide della vita. Tutte, nessuna esclusa.

C'è un'affermazione di Stephen Littleword che, a mio parere, ben le si addice. Recita più o meno così:
>
> "Ho affrontato le sfide della vita attingendo a un bacino di energia pura: la mia forza interiore. L'ho costruita a dispetto degli sberleffi della vita e grazie ai dolori quotidiani, l'ho scoperta credendo in me e nei miei valori".

Questa è Anna, un esempio di emancipazione femminile.

 ![](https://myhumus.com/nextgen-attach_to_post/preview/id--463)
