---
title: 'Anna Zacchi, pasionaria del deserto'
date: '2014-05-06T00:00:11+00:00'
description: ''
featuredImage: ../uploads/2014/11/anna-iniziale-150x150.jpg
category:
    - Mobilità sostenibile
tags:
    - Avventura
    - Emancipazione femminile
    - Sostenibilità
    - Sport
---


<div class="wp-caption alignright" id="attachment_112" style="width: 310px">[![Anna Zacchi](../uploads/2014/11/anna-iniziale-300x225.jpg)](https://myhumus.com/wp-content/uploads/2014/11/anna-iniziale.jpg)Anna Zacchi.

Quando dico che nel nostro territorio ci sono persone incredibili, lo penso veramente. E quando dico che si può riuscire a parlare d'ambiente anche grazie a loro, lo credo fermamente.

Il fatto è che, grazie alle loro passioni, magari senza volerlo o senza nemmeno rendersene conto, alcuni simboleggiano l'emancipazione sociale.

Ne è un esempio Anna Zacchi, classe 1951: una signora di Madonna dell'Albero - frazione di Ravenna - piccola e minuta, lo sguardo simpatico e il sorriso di una persona che ne ha affrontate tante nella sua vita. Soprattutto a livello sportivo.

Sì perché Anna è una maratoneta.

A differenza di tutti gli altri articoli del blog, questo non sarà una vera e propria intervista, quanto più un racconto. Questo perchè Anna è una persona molto riservata e, per riprendere una sua affermazione, *"Non sono brava a parlare o a scrivere troppo di me"*.

Ciò che ho pensato quando ci siamo incontrate per la prima volta, qualche tempo fa, è stato: "Da grande voglio essere come lei". Ai miei occhi, Anna è una vera e propria eroina dello sport.

Comincia a nutrire una passione per la corsa fin da giovane, quando annuncia alla famiglia di voler iniziare a correre. E non la classica oretta d'orologio: lei vuole allenarsi per ore ed ore.

Il padre, perplesso e un po' preoccupato, inizialmente pensa ad un principio di pazzia. Ma lei non demorde, è convinta. E più corre, più correrebbe.

Nel 1980 decide di affrontare la sua prima avventura podistica, la "100 km del Passatore Firenze - Faenza", che non è proprio una passeggiata.

Riesce a classificarsi al primo posto due anni dopo, nel 1982, percorrendola tutta in 9 ore e 45 minuti.

A questo proposito, c'è un aneddoto che mi ha raccontato Anna, il giorno in cui ci siamo incontrate: *"C'era uno sponsor per i migliori corridori di quella gara, come ad esempio Gennari e Melito. Avevano deciso di sposorizzare anche me, solo che io volevo rimanere fedele alla Romagna. E così ho deciso di affrontare la prima metà della gara con la pettorina dello sponsor ufficiale e la seconda metà con quella della mia società sportiva, la Caveja di Madonna dell'Albero. Perché io, all'arrivo, volevo arrivarci con indosso la mia Romagna"*.

Avete capito, la Zacchi?

Nel corso degli anni a seguire affronta altre avventure podistiche: Tayuta (73 km) nel 1990, Paoline in Corsica (72 km ed unica donna a gareggiare, vince senza riscuotere alcun premio. Il motivo? Non avevano previsto che la gara fosse vinta da una donna...) e diverse maratone sparse per l'Italia, fra le quali la 50 km romagnola con partenza e arrivo a Castel Bolognese, in provincia di Ravenna.

[![Rosanna Pellizzari ed Anna festeggiano la fine della Maratona della Sabbia](../uploads/2014/11/con-rosanna-300x199.jpg)](https://myhumus.com/wp-content/uploads/2014/11/con-rosanna.jpg)Rosanna Pellizzari e la nostra Anna festeggiano la fine della Maratona della Sabbia.

Ma l'avventura più bella, quella che Anna racconta con gli occhi lucidi, risale al 1997: è la Maratona della Sabbia, in Marocco. Ormai quarantaquattrenne, l'affronta per la prima volta all'interno di una squadra composta da un'altra podista, la veronese Rosanna Pellizzari, ed altri tre corridori uomini.

Corrono per 230 km con 43°C di giorno e 6°C di notte ma, soprattutto, portando in spalla 8 kg di autosufficienza (che, per coloro che non lo sapessero, consiste in un vero e proprio kit di sopravvivenza. C'è perfino il lanciafiamme da utilizzare in caso di smarrimento). L'organizzazione marocchina offre solo la tenda e 9 litri di acqua al giorno.

Anna mi racconta: *"Qualche mese prima di affrontare quell'avventura, cominciai a correre su terreni sabbiosi a piedi nudi per favorire lo sviluppo dei calli che avrebbero scongiurato le vesciche durante i giorni di gara. Quella in Marocco è stata una corsa in cui ho vissuto molte emozioni. E sai qual è stato l'aspetto più bello? Che eravamo tutti uguali, si era tutti sporchi allo stesso modo: tanto l'ingegnere quanto il bottegaio. E si correva tutti insieme"*. Bello, perbacco.

Nel 1992 Anna si cimenta nell'Atene - Sparta, 236 km. Con un tono di sottile amarezza, precisa di averne percorsi "solamente" 180 a causa di alcuni problemi fisici causati da una caduta in bici di qualche giorno prima.

*Dulcis in fundo*, nel 2006, affronta uno dei percorsi più conosciuti al mondo: il Cammino di Santiago. Decide di peregrinare interamente da sola, a passo svelto, con uno zaino in spalla di 16 kg.

Ebbene, in 18 giorni percorre la bellezza di 786 km, con partenza da Saint Pies des Portes e arrivo a Santiago de Compostela con una media di 50 km di cammino al giorno.

Perché Anna non ha paura di niente.

E quando arriva a destinazione stupisce tutti: non riescono a credere che a quell'età abbia percorso tutta quella strada da sola. E invece sì. E a testimoniarlo ci sono i timbri che ha accumulato lungo il suo cammino.

C'è poco da fare, Anna è un'eroina a tutti gli effetti. E ciò che più mi piace di lei è l'umiltà, l'estrema umiltà con cui racconta di sé stessa e della sua vita dedicata alla corsa. Per tutto il tempo del nostro incontro, Anna ha sempre raccontato le sue avventure a voce bassa e con estrema delicatezza.

Immagino sia la stessa delicatezza con cui, forte come la sua tenacia, è riuscita ad affrontare le sfide della vita, sia dal punto di vista sportivo sia da quello personale.

C'è un'affermazione di Stephen Littleword che, a mio parere, ben le si addice. Recita più o meno così: *"Ho affrontato le sfide della vita attingendo ad un bacino di energia pura: la mia forza interiore. L'ho costruita a dispetto degli sberleffi della vita e grazie ai dolori quotidiani, l'ho scoperta credendo in me e nei miei valori"*.

Questa è Anna, un esempio di emancipazione femminile.

 ![](https://myhumus.com/nextgen-attach_to_post/preview/id--463)

