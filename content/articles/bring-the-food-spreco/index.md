---
title: 'BringTheFood combatte lo spreco alimentare'
date: '2015-04-16T00:00:14+00:00'
description: ''
featuredImage: ../uploads/2015/04/bring-food-banner-150x150.jpg
category:
    - Ecoprogetti
tags:
    - 'banco alimentare'
    - recupero
    - 'recupero alimentare'
    - Sostenibilità
    - spreco

_yoast_wpseo_focuskw:
    - spreco
_yoast_wpseo_title:
    - 'BringTheFood combatte lo spreco - MyHumus'
_yoast_wpseo_metadesc:
    - 'BringTheFood è un''applicazione web gratuita che combatte lo spreco di cibo facilitando la donazione alimentare e mettendo in contatto donatore e ricevente.'
_yoast_wpseo_linkdex:
    - '84'

_yoast_wpseo_primary_category:
    - '68'
---


Ci sono diverse cose che non sono mai stata in grado di tollerare: l'arroganza, la prevaricazione, la falsità, l'erudizione selettiva, i sensazionalismi. E lo spreco, soprattutto quello del cibo.

No, lo spreco del cibo non si fa!

Odio quando qualcosa di recuperabile finisce nella spazzatura. Ed è proprio per questo motivo che, quando vado al supermercato, cerco sempre di fare una spesa intelligente calcolando minuziosamente le quantità per non sciupare nulla.

Sono nota ad alcune commesse del market vicino a casa per 2-3 frasi che pronuncio sempre, del tipo: "*Dammi il solito etto e mezzo, tanto è solo per me*", "*Mah, non saprei, calcola la dose giusta per una sola persona*", e così via.

Come ormai avrete capito dagli articoli precedenti, ho avuto la fortuna di crescere osservando mia madre. Ricordo benissimo quanto fosse sempre attenta a non gettare mai nulla, prodigandosi nell'impresa in qualsiasi maniera.

Ok, in effetti, ripensandoci, alle volte rasentava la maniacalità e, in certe occasioni, posso dire di essere stata vittima della fantasia della chef (nel senso che c'erano volte in cui mamma Lucia, presa dall'ansia del non sprecare, preparava piatti in cui buttava dentro tutti i cibi di casa che erano prossimi alla scadenza. Il sapore, ogni tanto, era discutibile, ma fortunatamente non ho mai avuto il mal di pancia...).

Ma torniamo all'argomento di questa settimana: no allo spreco del cibo!

Qualche settimana fa, partecipando ad un incontro organizzato presso [Progetto Manifattura](http://www.progettomanifattura.it), ho avuto l'occasione di conoscere Pietro Benedetto Molini, Sviluppatore Software coinvolto in un progetto di recupero alimentare davvero interessantissimo, [BringTheFood](http://www.bringfood.org/public/landing?locale=it), il cui coordinatore è [Aaron Ciaghi](http://ict4g.org/home/profile/aaron-ciaghi.html).

Sentiamo cosa ci racconta Pietro...

***Ciao Pietro! Sono molto felice di trattare l'argomento "spreco". Dimmi, quando e come nasce BringTheFood? Da quali bisogni e mancanze?***

<div class="wp-caption alignright" id="attachment_1419" style="width: 210px">[![Pietro Benedetto Molini](../uploads/2015/04/2cfdfd4.jpg)](https://myhumus.com/wp-content/uploads/2015/04/2cfdfd4.jpg)Pietro Benedetto Molini.

"Ciao Anna! BringTheFood è un progetto dell'unità ICT4G della [Fondazione Bruno Kessler](http://www.fbk.eu) e nasce come soluzione ad un problema affrontato durante l'edizione trentina della Hackathon "Random Hacks Of Kindness" nel Giugno 2011. Il problema riguardava lo spreco di cibo che avveniva quotidianamente nelle mense di un campus universitario americano e la nostra soluzione è stata il prototipo, sviluppato in quarantotto ore, di un'App per segnalare le eccedenze a chiunque fosse interessato a recuperare cibo nella stessa zona.

Da lì siamo partiti con lo sviluppo vero e proprio dell'applicazione fino a presentarla alla conferenza ICTD2012 ad Atlanta, GA, l'occasione grazie alla quale BringTheFood ha iniziato ad apparire sui giornali locali e nazionali.

In seguito, abbiamo iniziato una collaborazione con il [Banco Alimentare del Trentino Alto Adige](http://www.bancoalimentare.it/it/trentino) che, negli anni, si è consolidata e allargata alla [Fondazione Banco Alimentare](http://www.bancoalimentare.it), con sede a Milano. Oggi, oltre che con loro, collaboriamo con le [ACLI di Padova](http://www.aclipadova.it/index/index/id/1) per la redistribuzione del cibo all'interno del progetto [ReteSolida](http://www.aclipadova.it/index/index/id/66/fh/5/rete_solida.html).

L'unità ICT4G ([http://ict4g.fbk.eu](http://ict4g.fbk.eu/)) della Fondazione Bruno Kessler lavora a metodi, tecniche e applicazioni per promuovere lo sviluppo economico e sociale. Con una pluriennale esperienza nel settore e grazie anche a diverse esperienze in Paesi in Via di Sviluppo, il gruppo ha una solida esperienza ed un buon background nella gestione e nello sviluppo software.

Oltrea a BringTheFood, alcune delle soluzioni sviluppate dall'Unità sono [ComeButta](http://www.comebutta.it/amnu), un'applicazione sperimentata nei Licei della Valsugna, in collaborazione con AMNU, e SAMO, un'applicazione web per raccogliere dati sugli indicatori di appalto, sperimentata nella regione Moamba, Mozambico.

Il gruppo ICT4G è stato il coordinatore di Maputo Living Lab (Mozambico), istituito nel 2011 con l'obiettivo di stimolare la cooperazione e lo sviluppo nell'ambito di nuove tecnologie. Nel 2008, il gruppo ha anche scritto il piano di interoperabilità per i sistemi di eGovernment del Mozambico (eGIF4M) in collaborazione con il Ministero della Scienza e della Tecnologia del Governo del Mozambico.

La Fondazione Bruno Kessler ha il compito di spingere il Trentino nel cuore della ricerca europea ed internazionale attraendo donne, uomini e risorse sulle frontiere dello sviluppo tecnologico e della valorizzazione delle discipline umanistiche. Essa, inoltre, è impegnata nel riavvicinamento delle scienze della natura a quelle umane, quale cifra di comprensione nei confronti delle sfide della società della conoscenza".

***Come è strutturato il vostro progetto? Come funziona?[![btf_logo](../uploads/2015/04/btf_logo-300x300.png)](https://myhumus.com/wp-content/uploads/2015/04/btf_logo.png)***

"BringTheFood è un'applicazione web completamente gratuita, raggiungibile all'indirizzo [bringfood.org](http://www.bringfood.org), che facilita la donazione alimentare mettendo in contatto diretto il donatore e il ricevente.

Al momento della registrazione bisogna specificare se si vuole utilizzare BringTheFood per donare, per ricevere o per scambiare cibo.

A chi si iscrive per donare il cibo, BringTheFood offre le funzionalità per pubblicare una donazione in meno di un minuto e controllarne lo stato fino alla data di scadenza.

A chi si iscrive per trovare donazioni, BringTheFood fornisce la lista delle donazioni presenti nella zona del ricevente e le mostra su una mappa. Se interessato, l'utente prenota una donazione (o una sua parte) e si mette d'accordo con il donatore per le modalità di ritiro.

Infine, per chi si registra per scambiare il cibo, BringTheFood offre entrambe le funzionalità descritte sopra in modo che l'utente possa sia donare che ricevere cibo, sempre in forma completamente gratuita".

***Quali realtà possono offrire cibo e quali, invece, possono prenotarlo e riceverlo?***

"Le realtà cui ci rivolgiamo per donare il cibo sono principalmente ristoranti, mense, piccoli supermercati, ecc., ossia quelle che possono avere un vantaggio nel donare il cibo ad enti caritativi. Per essi, il vantaggio è evidentemente legato alla diminuzione dello spreco e quindi alla diminuzione dei costi di smaltimento.

Per quanto riguarda coloro che ricevono le donazioni, ci rivolgiamo a strutture caritative quali associazioni di volontariato, mense per i poveri, contri di aiuto, ecc.

Il nostro obiettivo è supportare e facilitare la creazione di reti locali di donazioni che usano BringTheFood come strumento per semplificare il processo e tenere traccia delle donazione fatte o ricevute".

<iframe allowfullscreen="allowfullscreen" frameborder="0" height="281" src="https://player.vimeo.com/video/98641741" width="500"></iframe>

***Ci sono controlli sulla qualità del cibo che viene donato?***

"Per fare una donazione su BringTheFood, il donatore deve dichiarare che il cibo non sia scaduto e, nel caso di alimenti cotti, che la data di preparazione sia lo stesso giorno della donazione.

Grazie alla "Legge del Buon Samaritano" (legge 155/2003), deleghiamo alle due parti (in particolare al ricevente) la responsabilità sul controllo della qualità e, naturalmente, consigliamo sempre a chi va a recuperare il cibo di verificare che abbia i requisiti che noi imponiamo".

***Indicativamente, quanto cibo viene donato nell'arco di un anno (quindi, di conseguenza, a quanto ammonta il cibo che non finisce nella spazzatura)?***

"Nel 2014, grazie alla collaborazione con il progetto ReteSolida, BringTheFood è stato lo strumento per la gestione del recupero di più di 100 tonnellate di prodotti ortofrutticoli. In questi primi mesi del 2015 sono state recuperate altre 150 tonnellate".

***Con quali realtà collaborate? Operate su un territorio specifico oppure su tutta Italia?***

"BringTheFood è uno strumento utilizzabile da chiunque operi nell'ambito del recupero delle eccedenze alimentari e non è legato ad un territorio specifico. Gli iscritti a BringTheFood sono persone e realtà che provengono da tutta Italia e che usano BringTheFood per fare e trovare donazioni nel loro territorio.

In questo momento abbiamo circa 600 iscritti in tutta Italia, e più di 12.000 persone che hanno ricevuto cibo grazie agli enti caritativi registrati su BringTheFood.

Oltre a tutto questo, collaboriamo in maniera più stretta con la Fondazione Banco Alimentare, di cui seguiamo le linee guida per le donazioni, e con le ACLI di Padova per il progetto ReteSolida.

In diverse realtà locali gestite dal Banco Alimentare, BringTheFood viene usata come strumento che consente ai volontari di recuperare quelle donazioni "occasionali" che altrimenti non verrebbero segnalate e andrebbero sprecate.

All'interno del progetto ReteSolida, i volontari usano BringTheFood per segnalare agli enti caritativi iscritti alla piattaforma la disponibilità di grandi donazioni di prodotti ortofrutticoli che gli enti stessi si "spartiscono" direttamente online".

***Dove possiamo trovare la vostra App?***

"L'App per Android è scaricabile da [GooglePlay Store](https://play.google.com/store?hl=it) e utilizzabile per lo scambio di cibo da parte dei privati cittadini".

***Svelami qualche anticipazione: cosa bolle in pentola per questo 2015?***

"Stiamo portando avanti la fruttuosa collaborazione con il Progetto ReteSolida, valutando anche con loro la possibilità di replicare lo stesso modello in realtà simili presenti in altre città.

Siamo in contatto con altre realtà caritative in Italia per supportare reti di recupero territoriali. Stiamo inoltre lavorando con la Fondazione Banco Alimentare per supportare altri meccanismi di recupero".

*\[Non so perché, ma ho come la sensazione che tu voglia leggere altri articoli sul cibo. Vero? E allora non perdere tempo, consulta anche la rubrica "[Cucina](https://myhumus.com/category/cucina-2/)" di MyHumus!\].*

> Foto di copertina: [thebittenword.com](http://www.flickr.com/photos/22198928@N00/2622852938) via [Photopin](http://photopin.com).

