---
title: 'Bio Gourmet mette in tavola il biologico'
date: '2015-03-19T09:49:40+00:00'
description: "Nasce la rete di locali dell'Emilia Romagna che propone un menu biologico certificato."
featuredImage: ../uploads/2015/03/bio-gourmet-foto-banner-150x150.jpg
category:
    - Cucina naturale
tags:
    - Agricoltura biologica
    - Bio
    - Ristorazione
---


Proviamo ad immaginare il mondo perfetto per antonomasia, quello in cui tutti vanno d'accordo e lo stress non esiste. Famiglie con mamma, papà, fratellini, sorelline e cagnolino ubbidiente, e poi casette con camino fumante e giardini con aiuole colorate.

Pensate che un mondo così non esista? Beh, sappiate che sono d'accordo con voi, lo penso anch'io!

Ok, facciamo un altro tentativo: proviamo a pensare ad un mondo in cui esci di casa e trovi locali che preparano piatti invitanti a base di ingredienti bio certificati, e dove i camerieri ti sorridono, i bambini restano seduti ai loro posti senza strillare per tutta la durata del pasto e tutto va bene e la vita ti sorride e *come diavolo si riusciva a vivere prima?!*

Pensate che anche questa realtà non esista? Uhm, stavolta non ne sarei così sicura...

In Emilia-Romagna ha preso il via un'iniziativa molto interessante che spero avvicini le persone all'alimentazione di qualità e al rispetto per l'ambiente (non garantisco che, in questi locali, i bambini non strillino mai e i camerieri sorridano sempre. Occorrerà sperimentare per scoprirlo!).

[![Marco Pasi](../uploads/2015/02/IMG_1246-225x300.jpg)](https://myhumus.com/wp-content/uploads/2015/02/IMG_1246.jpg)Marco Pasi.

L'intervistato di questa settimana è il Dott. Marco Pasi, responsabile del progetto in questione, [Bio Gourmet](http://www.tipicoatavola.it/content/biogourmet).

Prima di passare alle domande, vediamo di capire un po' meglio di cosa si tratta: Bio Gourmet è la rete di locali dell'Emilia Romagna che propone piatti realizzati con materie prime provenienti da agricoltura biologica certificata.

Tutti i locali che aderiscono a questa bella iniziativa si attengono ad un severo regolamento definito in un disciplinare a garanzia della clientela, e il personale addetto alla cucina è attento a non mescolare i prodotti bio con quelli convenzionali, dalla fase del loro stoccaggio nei magazzini fino alla somministrazione alla clientela.

All'interno dei locali e dei ristoranti facenti parte del progetto è possibile visionare l'elenco dei produttori e dei fornitori dei prodotti biologici utilizzati, ed il personale è disponibile ad offrire informazioni ai clienti.

Io sono curiosa di saperne di più, e voi?

***Salve, Dott. Pasi. Ci dica, quando nasce Bio Gourmet e a seguito di quale consapevolezza?***

"Il progetto Bio Gourmet nasce nel 2013, dopo alcuni mesi di analisi e discussioni preliminari, dalla consapevolezza che, nell'ambito di un settore così importante come quello dell'enogastronomia, il biologico rappresenti un fenomeno economico e sociale di grande rilevanza e in crescita e sia importante che veda un'offerta sempre maggiore non solo di prodotti ma anche di luoghi dove questi possano essere degustati e apprezzati".[![Logo Bio Gourmet](../uploads/2015/02/biogourmet_logo-2-300x232.jpg)](https://myhumus.com/wp-content/uploads/2015/02/biogourmet_logo-2.jpg)

***Di cosa si tratta, esattamente? Come funziona e in che modo un esercizio pubblico può aderire al progetto?***

"Il marchio Bio Gourmet identifica i locali (come ristoranti, bar, pasticcerie, gelaterie, ecc.) che propongono alla loro clientela ricette realizzate con ingredienti provenienti da agricoltura biologica certificata secondo le normative vigenti.

La particolarità di questo progetto è quella di cercare di sviluppare comportamenti virtuosi e consapevoli delle imprese, ponendo attenzione non solo sui prodotti ma anche sulle procedure.

Nel disciplinare che gli aderenti devono sottoscrivere e rispettare, infatti, sono previste le modalità da utilizzare per la gestione dei prodotti, sia nella fase di immagazzinamento e di lavorazione dei piatti e delle ricette che in quella di comunicazione alla clientela, compreso l'obbligo di mettere a disposizione della clientela gli elenchi dei fornitori o dei prodotti biologici.

Le imprese della ristorazione che vogliono aderire a Bio Gourmet, perché si riconoscono nella sua filosofia, possono contattare direttamente i responsabili [Fiepet Confesercenti](http://www.fiepet.it) della propria provincia per avere tutte le informazioni necessarie oppure scrivere a *redazione@catconfesercenti.it* o *redazione@ecobio.bo.it*".

***Chi controlla che tutti i requisiti e le attività vengano rispettati?***

"Un comitato tecnico-scientifico presiede e vigila sui requisiti previsti dal disciplinare".

***Bio Gourmet fa riferimento solo all'Emilia-Romagna?***

"Sì, al momento è un progetto che riguarda la sola Emilia-Romagna".

***Che cosa manca, secondo Lei, nel panorama gastronomico locale? Trova che l'offerta legata al bio sia ancora scarsa?***

<div class="wp-caption alignright" id="attachment_1211" style="width: 314px">[![Il Ristorante Bistrot "Zenzero"](../uploads/2015/02/Ristorante-Bistrot-Zenzero-300x261.jpg)](https://myhumus.com/wp-content/uploads/2015/02/Ristorante-Bistrot-Zenzero.jpg)Il Ristorante Bistrot "Zenzero" a Bologna, uno dei locali aderenti al progetto.

"Sono ancora poche le aziende in grado di rispettare i criteri rigidi che l'utilizzo del prodotto bio prevede per non avere contatti col prodotto proveniente da agricoltura tradizionale, ma il numero delle imprese che vuole cimentarsi con questo tema è in crescita ed offre già un panorama abbastanza variegato di risposte alle varie esigenze".

***Quanto interesse avete riscontrato finora?***

"L'interesse è alto e le imprese in grado di entrare nel progetto di fatto sono già tutte inserite; abbiamo però molte richieste e credo che nel corso del 2015 potranno esserci interessanti sviluppi".

***Ci sono esperienze simili nelle altre Regioni?***

"No, che io sappia".

***Cosa riserva il 2015?***

"Abbiamo in programma alcuni importanti appuntamenti per il marchio Bio Gourmet, uno all'interno di Arts&amp;Events, la più importante borsa del turismo delle città d'arte che si svolgerà in pieno centro storico a Bologna dal 29 al 31 maggio, e l'altro in occasione del [SANA](http://www.sana.it/home-page/1229.html), il salone internazionale del naturale che si svolgerà in Fiera a Bologna dal 12 al 15 settembre. E poi una serie di appuntamenti formativi che si svilupperanno nel corso dell'anno".

> *Vuoi leggere altri articoli di alimentazione e cucina? Visita la nuova rubrica [Cucina](https://myhumus.com/category/cucina-2/) di MyHumus!* Foto di copertina: [Alpha](http://www.flickr.com/photos/10559879@N00/4246304177) via [Photopin](http://photopin.com).

