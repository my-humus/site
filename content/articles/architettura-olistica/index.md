---
title: 'L&#8217;architettura olistica di Gabriele Poggiali'
date: '2016-04-15T15:59:48+00:00'
description: ''
featuredImage: ../uploads/2016/04/alvin-engler-150x150.jpg
category:
    - Ecoprogetti
tags:
    - 'architettura olistica'
    - 'feng shui'

---

Il bello di avere molti amici e di conoscere tante persone risiede nel saper cogliere gli aspetti peculiari di ognuno di loro, le abitudini, le manie, talvolta perfino i loro tic nervosi.
Ho amici nerd, amiche geek, amici radical chic, amici eremiti, amici fricchettoni, amici più o meno ribelli e, infine, amici zen; fra questi ultimi, Giorgia è certamente la più zen in assoluto. È con lei che parlo di buddismo, di Yin e Yang, di equilibrio interiore.

[![architettura olistica, feng shui](../uploads/2016/04/gabriele-poggiali-300x300.jpg)](https://myhumus.com/wp-content/uploads/2016/04/gabriele-poggiali.jpg)
Gabriele Poggiali

Ed è proprio tramite lei che ho conosciuto [Gabriele Poggiali](http://www.gabrielepoggiali.com), architetto libero professionista appassionato di **Feng Shui**, di arti marziali e di tutto ciò che riguarda il benessere interiore.
Due domeniche fa, in occasione della prima edizione del Wellness Food Festival di Cesena, ho ascoltato una sua conferenza riguardante l'importanza dell'**equilibrio casa-persona**, argomento molto interessante su cui, a dire il vero, non mi ero mai interrogata più di tanto.
Gabriele è una persona molto gentile e non si è sottratto alle mie domande...

#### Ciao Gabriele! Dimmi un po', quanto ti definiresti zen da 1 a 10?

"Ciao Anna! Che domanda difficile...non saprei proprio!
Di sicuro ho avuto periodi pari ad "1" che mi hanno aiutato a comprendere meglio me stesso e ad avvicinarmi ai momenti "10".
Ora cerco di restare su cifre alte lavorando su me stesso con Taiji, meditazioni, alimentazione, Feng Shui e tutto quello che riesco a praticare per il mio benessere".

#### Da dove nasce la tua passione per il Feng Shui?

"Nasce dalle arti marziali. La prima volta che ho sentito parlare di Feng Shui ero in palestra, avevo 16 anni e stavo praticando kung fu".

#### Cos'è esattamente il Feng Shui? Che cosa ricerca?

"**Il [Feng Shui](http://www.gabrielepoggiali.com/fengshui/)**, letteralmente, **significa *Vento Acqua,* nasce dallo studio di questi elementi sul territorio e del microclima creato dal loro equilibrio**; possiamo quindi ricondurlo ad uno studio territoriale che ricerca l'equilibrio degli elementi.
Nel tempo si è sviluppato passando **dalla macro alla micro scala** - quindi dal territorio alla singola stanza - implementando ed espandendo gli studi, le analisi e gli approcci con lo scopo di conoscere sempre meglio l'ambiente che ci circonda.
Nelle arti marziali cinesi si fa spesso riferimento ai 5 elementi (Wu Xing) o agli 8 trigrammi (Ba Gua o Pa Kua) che sono alla base di molte tecniche di Feng Shui, la differenza risiede solo nell'utilizzo: mentre nelle arti marziali si ricorre ai movimenti per applicare quei concetti direttamente sul corpo, attraverso il Feng Shui si applicano all'ambiente".

#### Di cosa ti occupi nella vita?

"**Io mi occupo di architettura, di arti marziali e di ricerca del benessere** in senso generale.
Ho iniziato dal corpo - per primo il mio - attraverso il [Taiji](http://www.gabrielepoggiali.com/taiji/) (un antico stile delle arti marziali cinesi che è nato come forma di difesa e che, attualmente, viene concepito come una raffinata forma di esercizio per la salute e il benessere), poi ho deciso di insegnare agli altri.
Sono molto interessato all'alimentazione, alla medicina cinese e a tutto ciò che può rappresentare benessere per la persona e per l'ambiente".

#### Che cosa si intende con il termine "architettura olistica"?

"L'olismo è banalmente l'unione di tanti elementi che danno come risultato un elemento più grande della somma dei singoli; **l'architettura olistica non fa altro che mirare al benessere all'interno delle abitazioni**.
L'architettura può essere studiata in modo puramente ingegneristico - pilastri, strutture, fondazioni - oppure in maniera psicologica: l'interazione fra gli spazi e il modo in cui si vivono gli ambienti.
A questo proposito posso considerare, ad esempio, l'effetto psico-fisico dei colori focalizzando la mia attenzione sulle risposte emotive piuttosto che su quelle meramente fisiche.
All'interno dello stesso ambiente posso effettuare sia le analisi geo-biologiche che gli studi col Ba Gua e con i 5 elementi".

[![architettura olistica, feng shui](../uploads/2016/04/gabriele-poggiali-2.jpg)](https://myhumus.com/wp-content/uploads/2016/04/gabriele-poggiali-2.jpg)
Avere il controllo di tutte le vie di entrata e di uscita di una stanza è uno degli insegnamenti del Feng Shui.

#### Che cosa manca nelle case della gente, secondo te?

"Nelle case, quando le si vive bene, secondo me non manca niente. È la casa giusta al momento giusto!
Al contrario, quando una persona si sente a disagio nella propria abitazione, oppure non si sente molto bene al momento di uscirne, significa che con essa non ha ancora instaurato un buon rapporto.
Generalmente vengo contattato proprio per questo: per **ristabilire un equilibrio casa-persona** e per capire come intervenire".

#### In che modo ti accorgi che in una casa manca il giusto equilibrio?

"Mi accorgo di cosa manca in una casa in relazione a ciò di cui ha bisogno la persona che mi chiama.
Di recente mi è stato chiesto di analizzare la camera da letto di una persona che non riusciva a riposare bene; durante il confronto con il proprietario di casa, dopo aver appurato che la stanza non aveva alcun problema, ho compreso che il sonno difficile si univa a dolori alla testa e allo stomaco sopratutto nel week end e che, molto probabilmente, non era la stanza il problema, quanto l'accumulo di stress durante la settimana.
Il passo successivo è stato lavorare insieme su alcune tecniche di scarico dello stress".

#### In che modo applichi i principi del Feng Shui?

"Facendo riferimento alla domanda del cliente, **studio l'abitazione utilizzando le tecniche che mi sono state insegnate e che ho elaborato nel tempo**: inizio esaminando la pianta, i suoi orientamenti, i colori degli ambienti, la forma della casa, l'uso delle stanze, chi vi abita e perché, in quali orari vive la propria abitazione, ecc.
Unendo questi e altri elementi, cerco di armonizzare l'abitazione per dare la risposta migliore alla domanda iniziale".

[![architettura olistica, feng shui](../uploads/2016/04/gabriele-poggiali-1.jpg)](https://myhumus.com/wp-content/uploads/2016/04/gabriele-poggiali-1.jpg)
Interni in armonia con la persona.

#### Qual è il plus del tuo lavoro?

"Un plus che credo si possa trovare nel mio lavoro è la possibilità dei diversi approcci al problema; ciò è dovuto alle mie molteplici esperienze e al confronto con persone che vivono in luoghi molto diversi, unitamente al Feng Shui e alle altre discipline che continuo a studiare e ad ampliare".

#### C'è qualche consiglio che vorresti dare ai lettori di MyHumus?

"Certamente. Se sentite che in una posizione siete a disagio oppure che in una stanza non vi trovate bene, beh, ascoltatevi: seguire e acuire la propria sensibilità personale è un ottimo modo per cominciare ad applicare il Feng Shui".

> Cerchi altre interviste di MyHumus? Leggi anche a proposito di [Gigi](https://myhumus.com/scarpe-artigianali-made-in-italy/), degli architetti di [aut- -aut](https://myhumus.com/istruzione-infantile-ecologia/) e di [Anna](https://myhumus.com/casa-passiva/)!
> 
> Foto di copertina: [Alvin Engler](https://unsplash.com/englr) via [Unsplash](https://unsplash.com/search?utf8=%E2%9C%93&keyword=home&button=).