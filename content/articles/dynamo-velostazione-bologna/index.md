---
title: 'Dynamo: la velostazione in pieno centro'
date: '2015-09-03T09:15:40+00:00'
description: "In via dell'Indipendenza 71/Z sta per sorgere la prima velostazione d'Italia."
featuredImage: ../uploads/2015/09/Dynamo-Bologna-banner-150x150.jpg
category:
    - Mobilità sostenibile
tags:
    - Bike friendly
    - Mobilità sostenibile
    - Sostenibilità
    - velostazione
---


Quanti di voi sono attratti dai fenomeni paranormali? Chi di voi, negli anni '90, è stato un fan di *X-Files* e compagnia bella?
Lo ammetto candidamente: mio fratello ed io lo guardavamo sempre, ne eravamo letteralmente dipendenti.
Adoravo la suspense che dominava ogni puntata, quel non so che di ignoto, gli alieni avvistati nel mezzo di una radura, le teorie del complotto, le mutazioni genetiche, i misteri e i fenomeni inspiegabili...

Ho una domanda: fra i *misteri* e i *fenomeni inspiegabili* possiamo includere anche il furto di biciclette? Ahimè, secondo me sì.
Voglio raccontarvi un piccolo aneddoto risalente alla scorsa primavera: il mio ragazzo vive in un tranquillo palazzo di un altrettanto tranquillo quartiere di Parigi; qualche mese fa la sua bicicletta è magicamente svanita nel nulla, così, all'improvviso. *Puf!*
Se fino a qualche ora prima era rimasta placidamente legata alla rastrelliera del garage condominiale, di punto in bianco era scomparsa. Una cosa degna del mago Copperfield!
*Bye bye. Arrivederci e tanti cari saluti.* E' bene chiarire un concetto, amici lettori: il ciclista vive il furto della propria bici come un lutto. E se ciò avviene addirittura nel garage di casa, allora il lutto assume i connotati di una beffa!
In che mondo viviamo, se non possiamo fidarci nemmeno di un garage?!
Io possiedo due bici, una da corsa e l'altra da turismo; entrambe hanno un nome, numerosi chilometri sulle spalle e tante emozioni impresse sul telaio. Semmai un giorno me le rubassero, credo che mi ritirerei su un eremo chissà dove, a piangere e a meditare una vendetta degna delle prime pagine dei giornali.
Sì, perché io odio i presuntuosi, gli arroganti, i saccenti e gli arrivisti. E i ladri di biciclette.

Come avrete capito dall'introduzione, questa settimana MyHumus torna a parlare di bici e lo fa presentandovi un progetto davvero fantastico: [Dynamo](http://www.dynamo.bo.it), la prima velostazione di Bologna (e d'Italia!) pronta ad offrire una valanga di servizi, tutti meravigliosamente interessanti.
Questo spazio urbano sorgerà di fronte alla Stazione Centrale e inaugurerà il 25 settembre 2015.

[![Simona Larghetti (ph. Francesca Cervellati)](../uploads/2015/09/Simona-ridotta-200x300.jpg)](https://myhumus.com/wp-content/uploads/2015/09/Simona-ridotta.jpg)Simona Larghetti (ph. Francesca Cervellati).

Voglio proprio scambiare due chiacchiere con Simona Larghetti, Presidente dell'[Associazione Salvaiciclisti](http://salvaiciclisti.bologna.it) di Bologna, il gruppo ideatore del progetto...

***Ciao Simona! Non conoscevo né l'Associazione Salvaiciclisti di Bologna, né il progetto Dynamo...***

"Ciao Anna! Sì, questo gruppo è nato nel febbraio 2012 insieme alla campagna nazionale "Salvaiciclisti" ed io ne sono il Presidente. Di Dynamo, invece, sono la project manager".

***Prima di presentare Dynamo, facciamo un piccolo passo indietro: quali sono alcuni degli aspetti legati alla mobilità sostenibile con cui il cittadino di Bologna deve fare i conti?***

"Beh, sono diversi. Molti cittadini, ad esempio, non usano la bici perché non sanno dove depositarla in sicurezza, e il numero dei furti in città è molto alto.
Devi sapere che Bologna, oltretutto, ogni 5 anni rinnova il 30% dei propri residenti, e con un simile flusso è difficile riuscire a rafforzare la cultura del *non acquistare una bici rubata*.
La mobilità sostenibile è un aspetto per cui l'Associazione, in questi anni, si è sempre battuta: quale funzione ha la strada? Vogliamo considerarla come un solo luogo di transito per macchine e scooter oppure, piuttosto, come uno spazio pubblico, utilizzabile da tutti, che consente anche altre funzioni oltre a quella del normale transito dei veicoli a motore?
Se vogliamo intenderla in quest'ultimo modo, allora è necessario consentire l'accesso a chiunque, focalizzando l'attenzione sulla persona e creando spazi altamente accessibili (ci tengo a precisare che la bicicletta non è solo rappresentata dal ciclista della domenica, ma è da considerarsi un mezzo di spostamento quotidiano)".

***Quando avete deciso di dar vita a Dynamo? Quali sono state le vostre motivazioni?***

"Dynamo è nato all'incirca un anno fa, nel febbraio 2014; fino ad allora, l'Associazione, aveva lavorato alla promozione della mobilità sostenibile.
Serviva un luogo in cui educare al ciclismo urbano, in cui diffondere cultura e sensibilità sull'argomento.
A seguito di un dibattito cittadino, inoltre, era emerso il bisogno dei bolognesi di avere una velostazione nei pressi della stazione quale intervento strategico per l'intermodalità.
E così, dopo aver stilato un business plan, abbiamo partecipato al bando [Incredibol](http://www.incredibol.net), un concorso rivolto ad associazioni e a persone con idee da trasformare in impresa, e siamo riusciti a vincere uno spazio gratuito di 1.000 mq in via dell'Indipendenza 71/Z, precedentemente sede di un'autorimessa.
L'arrivo di Dynamo contribuirà a riqualificare la zona".

***Perché chiamarlo "Dynamo"?***

[![Dynamo Bologna (ph. Stefano Scheda)](../uploads/2015/09/20-sab-02-ridotta-300x200.jpg)](https://myhumus.com/wp-content/uploads/2015/09/20-sab-02-ridotta.jpg)Lo spazio in cui sorgerà Dynamo (ph. Stefano Scheda).

"Perché pensiamo che la capacità di metter in movimento le energie sia un processo virtuoso. Ci muoviamo producendo energia e la raccogliamo senza lasciarla disperdere".

***Cosa verrà offerto?***

"Dynamo è un punto di incontro, una sorta di *casa del ciclista urbano*. Le attività condotte al suo interno andranno di pari passo con l'attivazione della cittadinanza: ogni pretesto sarà valido per creare un'occasione di scambio.
Dynamo sarà aperto dalle 06:00 alle 00:00 e offrirà tanti servizi rivolti ai cittadini, ai turisti e ai pendolari:

- un parcheggio custodito per le bici (proporremo tariffe giornaliere, mensili e orarie, così come gli abbonamenti);
- uno spazio per l'autoriparazione gratuita ed uno per la riparazione a pagamento;
- un piccolo bar con prodotti bio locali;
- un servizio di noleggio delle bici in collaborazione con un'azienda di Bologna; 
- wifi gratuito;
- uno spazio per eventi e corsi (abbiamo in programma un corso di cicloriparazione);
- una serie di ciclotour guidati per Bologna;
- il museo diffuso di [FRONTIER - La linea dello stile](http://www.frontier.bo.it), in cui artisti italiani e stranieri saranno invitati e a realizzare un'opera murale effimera con cadenza regolare;
- un servizio di *bike delivery* (i bike messengers di [UBM Bologna](http://www.ubmbologna.it), infatti, collaboreranno insieme a Dynamo nella consegna veloce e ad impatto zero)

In Dynamo lavoreremo tutti noi dell'Associazione Salvaiciclisti, chi a tempo pieno e chi part-time; nei prossimi mesi, inoltre, si insedierà un collettivo grafico con l'intenzione di attivare una sezione dedicata alla comunicazione della mobilità".

***A che punto siete con il work in progress? So che l'inaugurazione sarà il 25 settembre...***

"Esatto, l'inaugurazione di Dynamo è prevista per il 25 settembre 2015 e, al momento, siamo alle prese con i lavori di ristrutturazione.
A commuoverci ogni giorno è la cittadinanza: le persone sono entusiaste di questo progetto, ci stanno offrendo moltissima generosità e tanto sostegno.
Qualche tempo fa, in occasione delle giornate di pulizia degli spazi di Dynamo, abbiamo creato l'evento su Facebook invitando la cittadinanza a partecipare: si sono presentate ben 40 persone!
Tutto questo è a dir poco fantastico".

<div class="et_pb_slider et_pb_slider_fullwidth_off et_pb_gallery_post_type"><div class="et_pb_slides"><div class="et_pb_slide" style="background: url(https://myhumus.com/wp-content/uploads/2015/09/20-sab-03-ridotta.jpg);"><div class="et_pb_slide" style="background: url(https://myhumus.com/wp-content/uploads/2015/09/21-dom-06-ridotta.jpg);">  > *Se vuoi leggere ancora a proposito di bici e di mobilità sostenibile, ti consiglio di dare uno sguardo alla sezione [Trasporti](https://myhumus.com/category/trasporti-2/) di MyHumus!*

