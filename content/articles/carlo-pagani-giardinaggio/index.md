---
title: 'L&#8217;arte di Carlo Pagani'
date: '2014-07-04T00:00:11+00:00'
description: ''
featuredImage: ../uploads/2014/11/carlo-iniziale-150x150.jpg
category:
    - Green Mix
tags:
    - creatività
    - giardinaggio
    - Natura
---


<div class="wp-caption alignright" id="attachment_130" style="width: 310px">[![Carlo Pagani (Ph. Daniele Cavadini)](../uploads/2014/11/carlo-iniziale-300x199.jpg)](https://myhumus.com/wp-content/uploads/2014/11/carlo-iniziale.jpg)Carlo Pagani (Ph. Daniele Cavadini).

***"Buttate pure via***

***Ogni opera in versi o in prosa.***

***Nessuno è mai riuscito a dire***

***Cos'è, nella sua essenza, una rosa"***

Scriveva così, il poeta Giorgio Caproni.

C'è chi in una rosa vede una semplice pianta ornamentale e chi, invece, vi vede una raffinata amante da curare e da proteggere. Come il maestro giardiniere Carlo Pagani, ad esempio.

La passione di Carlo per i giardini nacque all'età di 6 anni, osservando la madre, appassionata di piante, lavorare in giardino.

Fu proprio lei, un bel giorno, ad affidargli un piccolo appezzamento di terra in cui poter seminare liberamente e dare libero sfogo alla fantasia.

Carlo iniziò ad emularla, prendendoci molto gusto e realizzando un orto incredibile in pochissimo tempo, che non aveva nulla da invidiare a quello dei genitori.

Trascorsi alcuni anni, decise di iscriversi alla scuola agraria, sempre guidato da un'incontenibile passione per le piante.

Una volta terminati gli studi lavorò per tre anni come dipendente in un'azienda, diventando dapprima apprendista giardiniere e, in seguito, capo ufficio tecnico della progettazione di giardini.

Poi, nel 1969, la svolta: la decisione di mettersi in proprio e di fondare l'azienda "Flora 2000" ([www.flora2000.it](http://flora2000.it)), tutt'ora esistente.

Si tratta di un garden shop in via Zenzalino Sud 19, a Budrio (Bologna),con idee e soluzioni per l'esterno e per la casa, ospitante un vivaio con collezioni botaniche di rose antiche, inglesi e francesi, peonie, clematidi, lillà, ortensie, erbacee perenni, graminacee e frutti antichi.

All'interno del concept store vengono organizzate tutta una serie di attività didattiche, prima fra tutte l'alta scuola di giardinaggio, e viene addirittura offerto un servizio di consulenza fitosanitaria per tutti coloro che ne abbiano bisogno.

A seguito dell'apertura di "Flora 2000", Carlo ha intrapreso tutta una serie di esperienze lavorative di alto livello che lo hanno portato a viaggiare in Italia e all'estero, soprattutto in Africa, in cui ha avuto la possibilità di realizzare giardini per sultani, per re e per diversi presidenti della repubblica.

Nel 2000 l'azienda è passata in mano ai figli e Carlo ha deciso di dedicarsi all'attività divulgativa.

Se per 40 anni aveva costruito giardini, ora intendeva raccontarli attraverso articoli su riviste, libri, programmi televisivi e rubriche incentrate sul tema della botanica e dell'arte del giardinaggio.

E poi la grande amicizia con Tonino Guerra.

Dopo l'incontro con il poeta, Carlo ha radicalmente cambiato il suo modo di lavorare: se nei primi anni era stato un paesaggista che prendeva come modello il giardino inglese, ora intendeva dedicarsi alla realizzazione di spazi in cui fosse la natura stessa ad essere un giardino, recintata e corretta nei suoi pochi difetti.

<div class="wp-caption alignright" id="attachment_512" style="width: 310px">[![Carlo insieme al grande Tonino Guerra](../uploads/2014/11/con-tonino-guerra-300x199.jpg)](https://myhumus.com/wp-content/uploads/2014/11/con-tonino-guerra.jpg)Carlo insieme al grande Tonino Guerra.

Il mio incontro con il maestro giardiniere è avvenuto alcune settimane fa presso "Flora 2000" ed è stato veramente molto piacevole: Carlo Pagani è una persona gioiosa, piena di vita, e i suoi occhi emanano un entusiasmo ed una vitalità contagiosi.

*"Tutto merito di mia moglie"*, mi rivela, *"che mi ha sempre sostenuto dandomi la possibilità di realizzare i miei sogni in totale serenità"*.

Un chiaro esempio di vero amore.

Durante le ore trascorse insieme, Carlo si è divertito a raccontarmi una serie di aneddoti, come ad esempio quello riguardante il grande Giuseppe Verdi. Forse non tutti sanno che non era solo un grandissimo compositore, ma anche un fervente agricoltore che decise di investire molti dei suoi beni in terra agricola (ne possedeva fino a mille ettari!). Amante anche del giardinaggio, in ogni luogo in cui suonava faceva rifornimento di piante che sceglieva personalmente.

E poi il racconto dell'incontro con tanti artisti: Fellini, Antonioni, la Loren, il pittore Antonio Saliola e molti altri.

<div class="wp-caption alignright" id="attachment_513" style="width: 310px">[![Insieme al pittore Antonio Saliola](../uploads/2014/11/con-saliola-300x225.jpg)](https://myhumus.com/wp-content/uploads/2014/11/con-saliola.jpg)Insieme al pittore Antonio Saliola.

Carlo e le sue incredibili collezioni di rose antiche: cammina lentamente fra le piante esposte, indicandomele con garbo; ogni tanto si ferma, ne descrive una, e poi prosegue.

Carlo e il suo giardino segreto.

Sì, avete letto bene. Il maestro giardiniere possiede una fetta di paradiso terrestre: cinque ettari di bosco, acquistati nel 1906 dal nonno e ceduti, 30 anni dopo, ad un naturalista schivo e riservato che aveva deciso di non coltivarci più niente e di viverci in completa solitudine.

Solo successivamente Carlo riuscì a riappropriarsi di questo incanto, un luogo che lo aveva visto giocare da bambino e che aveva offerto riparo a molte persone durante gli anni dei bombardamenti.

Alla morte del naturalista, Carlo cominciò a mettere mano al giardino, portando alla luce tanti piccoli "tesori" come, ad esempio, la moltitudine di monetine e di arnesi quali forcali, badili e vanghe che il precedente proprietario aveva accuratamente seppellito nel terreno con la convinzione che il loro costituente, il ferro, sarebbe tornato utile alle piante.

Carlo ha ripulito quel luogo incantato mantenendone la condizione selvaggia e ricavandone dei piccoli sentieri che consentano di visitarlo per intero, inserendo anche alcune piante ricercate, in un'ottica di convivenza pacifica fra antico e recente.

E dalla sua mente geniale nasce una suddivisione del bosco in quartieri.

Proprio così: c'è, ad esempio, il *"Giardino della musica"*, un luogo in cui Carlo ha immaginato che gli uccellini facciano festa. C'è perfino una programmazione musicale: il concerto del fringuello, quello del merlo e della merla, il balletto delle rondini e la civetta solista al pianoforte. Gli uccellini possono leggere la musica stando comodamente appollaiati su un leggio appositamente predisposto.

Poco più in là troviamo il *"Giardino dei sogni"*, e poi il fantastico *"Villaggio degli uccelli"*, con tanto di municipio, di giunta, di comune e di carcere per la gazza ladra. E ancora: la mecca per gli uccellini musulmani, la chiesa di San Merlo con tanto di confessionale, un ristorante, un centro sociale, il cinema Paradiso, un ospedale, le gabbie a schiera, le cosiddette "Terme di Falco Maggiore", un supermercato in cui gli uccellini comprano tre vermetti al prezzo di uno, le gabbie chiuse fatte a cuoricino per uccelline, come dire, un po' "lascive", e poi la bocciofila e l'ufficio postale.

E mi torna alla mente una frase dello scrittore canadese Yann Martel (l'autore di *"Vita di Pi"*): *"La natura può allestire spettacoli straordinari. Il palcoscenico è immenso, le luci strabilianti, le comparse infinite e il budget per gli effetti speciali illimitato"*.

Carlo Pagani e i suoi giardini: quando creatività umana e natura formano un connubio perfetto.

![](https://myhumus.com/nextgen-attach_to_post/preview/id--527)

