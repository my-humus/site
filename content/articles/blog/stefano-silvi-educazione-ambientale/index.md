---
title: 'Stefano Silvi, "scienziato energetico"'
date: '2014-07-31T00:00:38+00:00'
description: ''
featuredImage: ../uploads/2014/11/stefano-iniziale1-150x150.jpg
category:
    - Ecoprogetti
tags:
    - Ambiente
    - Ecologia
    - Educazione ambientale
    - Sostenibilità
---

[![Stefano Silvi](../uploads/2014/11/stefano-iniziale1-300x168.jpg)](https://myhumus.com/wp-content/uploads/2014/11/stefano-iniziale1.jpg)Stefano Silvi.

Nel 2011 ho lavorato come collaboratrice alla didattica ambientale presso alcune classi delle scuole elementari in provincia di Ferrara ed è stata un'esperienza fantastica.

L'attività didattica faceva parte di un progetto dell'Università di Ferrara che era stato commissionato dalla Regione Emilia-Romagna e che rientrava nel piano regionale per la lotta alla zanzara tigre e la prevenzione della Chikungunya e della Dengue.

La mia esperienza di insegnamento è stata davvero meravigliosa e ricordo di essere rimasta molto colpita dall'estrema curiosità e dall'interesse dimostrati dai giovanissimi alunni nei confronti delle tematiche ambientali (un interesse che, a volte, avevo faticato a trovare nel corso delle lezioni universitarie, osservando i miei coetanei vittime di sbadigli incontrollati).

I bambini ai quali avevo fatto lezione, invece, erano totalmente rapiti dalle mie parole: chiedevano, erano curiosi, volevano capire. E c'era anche qualcuno che, al suo rientro a casa, rimproverava i genitori di essere "ambientalmente negligenti".

Perché la coerenza è importante, se si vuole essere credibili. E questo, i bambini, lo avevano capito. E alla grande.

Qualche tempo fa, mentre me ne stavo in un bar a sorseggiare un caffè, le mie orecchie hanno udito a proposito di un progetto didattico all'interno di una scuola di Ravenna.

Un progetto assai ambizioso, interessante e lungimirante che valorizza i concetti di "ecologia" e di "sostenibilità", sottolineando lo stretto legame esistente fra cibo, energia e inquinamento.

E per di più, ciliegina sulla torta, ho scoperto che una delle persone attivamente coinvolte è l'ingegnere Stefano Silvi, un amico attualmente impegnato in Gran Bretagna per collaborare con lo Studio "The Facility" (<http://www.the-facility.co.uk>) nell'ambito del progetto europeo "Erasmus Young Entrepreneurs" ("Erasmus Giovani Imprenditori").[![](../uploads/2014/11/brochure-300x285.jpg)](https://myhumus.com/wp-content/uploads/2014/11/brochure.jpg)

Il nome del progetto didattico in questione è "Dall'orto in barattolo all'orto energetico" e la brochure è visitabile a questo link:

[http://issuu.com/comra/docs/orto_in_classe](http://issuu.com/comra/docs/orto_in_classe).

Questo lavoro è stato promosso e sostenuto dal [Comune di Ravenna](http://www.comune.ra.it) (Servizio Ambiente ed Energia: Ufficio Educazione Ambientale Agenda 21, ora multiCentro [CEAS](http://www.comune.ra.it/Aree-Tematiche/Ambiente-Territorio-e-Mobilita/Ambiente-e-Sostenibilita/C.E.A.S.-Ravenna-Agenda-21) - Centro Educazione Ambiente Sostenibilità - Ravenna-Agenda 21; Servizio Edilizia Scolastica dell'Area Infrastrutture Civili) nella persona di Luana Gasparini, ed ha coinvolto l'Istituto Comprensivo Vincenzo Randi, con la sua Scuola Primaria di Classe (la cui maestra Rita Gentili ne è la coordinatrice), nonché l'Associazione Genitori della Scuola Primaria di Classe, il Comitato Cittadino di Classe, gli esperti ortolani Vittorio Casanova ed Antonio Gasperoni, la Società Cooperativa [RES](http://www.resitalia.org) in qualità di ideatrice e realizzatrice del progetto (di cui Stefano Silvi, per l'appunto, è uno dei soci), l'azienda agricola Miserocchi Luca e la [Panebarco &amp; C Multimedia](http://www.panebarco.it) per la realizzazione di un bellissimo cartone animato sul progetto (potete ammirarlo al seguente link: <https://www.youtube.com/watch?v=uSy1zvsO7JM>)

Negli anni precedenti, il progetto ha goduto anche del sostegno dell'Azienda Agricola "Il Cortile" di via Antonelli con Ilenia Lorenzetto, di DeltAmbiente, dell'Associazione "Fata Butega" con Beatrice Ballanti, di ATC RA 2 e delle associazioni venatorie ed, infine, dell'Azienda Novaol.

"Dall'orto in barattolo all'orto energetico" ha fatto sì che alunni ed insegnanti siano stati coinvolti in modo attivo nella valorizzazione e nel sostegno dell'orto e dell'area verde della scuola anche mediante la realizzazione di un fragoleto.

Per intenderci meglio, i bambini smettono di essere ascoltatori passivi (e a volte anche un po' annoiati, ammettiamolo) per diventare protagonisti indiscussi del loro stesso apprendimento, partecipando a laboratori di ricerca e di sperimentazione, coltivando direttamente in situ ed imparando la cultura della responsabilità.

È così che il giardino della scuola smette di ospitare solo partite di calcio e di pallavolo per trasformarsi anche in un luogo pieno di stimoli, capace di ripristinare gli equilibri ecosistemici grazie agli insetti e agli animali che sono stati attratti dalle piante tipiche dell'orto, dagli alberi da frutto e dalle alberature tipiche delle nostre pinete.

Il [Ministero dell'Ambiente e della Tutela del Territorio e del Mare](http://www.minambiente.it) ha riconosciuto e cofinanziato questo progetto alla fine dell'anno scolastico 2012/2013 e ciò ha permesso di inserire anche il tema energetico fra le attività già in programma: è così che si sono affrontati i temi del riciclo, della raccolta differenziata, delle energie rinnovabili, dell'efficienza energetica e dello spreco alimentare.

Il baldo Stefano Silvi, insieme ai colleghi Elisabetta Socci (architetto) e Giuseppe Pesce (scienziato ambientale), ha attuato il percorso formativo ed attuativo del progetto, ovviamente differenziando la complessità delle lezioni sulla base delle età degli alunni.

Il tutto nell'ottica dell'"imparare facendo", proponendo laboratori e visite guidate finalizzate ad incentivare la creatività dei bambini.

Fermiamoci qui con l'introduzione, adesso passiamo alle domande...

***Ciao Stefano! Raccontaci la nascita di questo progetto. Perché RES ha deciso di collaborare?***

"Ciao Anna! Abbiamo deciso di collaborare perché abbiamo capito subito che sviluppare un progetto di educazione ambientale che andasse ad affrontare tematiche quali la sostenibilità nella sua accezione più ampia, l'applicazione delle tecnologie che utilizzano fonti di energia rinnovabile, l'educazione alimentare, il recupero degli scarti ed il rispetto dei cicli e dei tempi della natura, sarebbe stata una bellissima occasione per declinare nell'ambito formativo quelle che sono le vocazioni di RES, da sempre impegnata nella ricerca e nella progettazione per uno sviluppo sostenibile in grado di mettere a bilancio i profitti, l'ambiente in cui viviamo ed il benessere di ogni singolo cittadino, quindi anche dei più piccoli".

***Ti eri mai cimentato in attività di docenza nelle scuole, in precedenza?***

"Come RES svolgiamo attività di docenza presso Istituti Tecnici Superiori (ITS), nuove scuole di tecnologia che realizzano percorsi biennali post diploma alternativi all'università, ma ad essa collegati, per formare tecnici superiori in grado di inserirsi nei settori strategici del sistema economico-produttivo.

Nel corso "Tecnico superiore per l'approvigionamento energetico e la costruzione di impianti", che si svolge presso l'ITS di Ravenna, svolgo, in particolare, un percorso didattico legato al risparmio energetico e agli aspetti impiantistici (e non solo) necessari per la progettazione di edifici ad energia quasi-zero.

In tutti i casi, era la prima volta che i miei collaboratori ed io ci trovavamo ad affrontare un percorso formativo in una scuola primaria.

La complessità maggiore è stata differenziare l'approccio formativo a seconda delle età dei nostri piccoli studenti, cercando di coinvolgerli alla stessa maniera ma, chiaramente, utilizzando linguaggi e approcci differenti per riuscire a coinvolgere e ad appassionare allo stesso modo tanto i bambini di 6 anni quanto quelli di 10.

Fondamentale è stata la collaborazione fornitaci dalle maestre della scuola primaria, che hanno contribuito a stimolare e ad approfondire l'interesse per temi non certo semplici in tutti gli alunni, e l'entusiasmo e la competenza di Elisabetta e di Giuseppe, i miei collaboratori, che hanno svolto in aula gran parte delle lezioni e dei laboratori".

***Quali temi avete deciso di affrontare, insieme ai bambini? E quali attività avete loro proposto?***

"Obiettivo del progetto era mettere in luce i vantaggi del consumo di cibi locali e di stagione in termini di consumo di energia e di riduzione dell'inquinamento, l'energia consumata per la produzione e conservazione degli alimenti, l'opportunità di produrre energia utilizzando gli scarti e le fonti rinnovabili, la possibilità concreta di risparmiare energia partendo da piccoli gesti quotidiani.

Per fare questo, abbiamo coinvolto gli alunni sia in attività manuali, facendoli lavorare con noi nell'orto, in particolare nel fragoleto, dalla messa a dimora delle piante di fragole alla loro cura durante la stagione invernale fino all'installazione della serra e alla raccolta, avvenuta a maggio, sia attraverso lezioni e laboratori didattici, nei quali abbiamo trattato gli argomenti sopra citati tramite lezioni quali "La zucchina nella spina", "La buccia di mandarino nel motorino" e "La conservazione degli alimenti", oppure coinvolgendo gli alunni nei laboratori "Seminare riciclando", "Frutta secca che passione" e "Lo stomaco artificiale per la produzione di energia".

Per coinvolgere gli alunni ci siamo presentati come "scienziati energetici", comunicando loro che avremmo fatto un percorso di un anno che li avrebbe portati, assieme alle loro maestre, a diventare "ortolani energetici".

Abbiamo spiegato loro che li avremmo aiutati nella cura del loro orto e che, in particolare, avremmo fatto crescere tante buonissime fragole con le quali, alla fine dell'anno scolastico, avremmo realizzato gustosissime confetture.

<div class="wp-caption alignright" id="attachment_544" style="width: 310px">[![Stefano e Giuseppe mettono a dimora le piantine di fragole](../uploads/2014/11/a-dimora-300x225.jpg)](https://myhumus.com/wp-content/uploads/2014/11/a-dimora.jpg)Stefano e Giuseppe mettono a dimora le piantine di fragole.

La risposta, in termini di coinvolgimento e di attenzione, è stata entusiasmante, al di sopra di qualsiasi nostra più rosea previsione.

Alla fine del percorso formativo abbiamo consegnato a ciascun alunno, come promesso, il diploma di "Ortolano Energetico", ed un vasetto di confettura realizzata con le fragole da loro coltivate (senza l'aggiunta di zuccheri né di addensanti), per i quali ciascuno studente era stato chiamato a disegnare la propria etichetta".

***Quanto successo ha riscosso l'approccio dell'"imparare facendo"?***

"Tantissimo. Abbiamo raggiunto, in sintesi, l'obiettivo iniziale, ovvero far capire agli studenti di tutte le classi della scuola lo stretto legame che c'è tra cibo, energia ed inquinamento.

Le attività nell'orto e, in particolare, nel fragoleto ci hanno permesso di far comprendere agli alunni l'importanza dell'attesa e del rispetto dei cicli e dei tempi della natura.

I laboratori cementavano, negli studenti, le idee e i concetti chiave che vedevamo insieme a lezione.

Abbiamo costruito assieme a loro degli essicatori solari di cartone, sottolineando come questi non avessero "la spina" e quindi non consumassero energia.

Abbiamo effettuato una dimostrazione attraverso un piccolo digestore anaerobico in plexiglass, realizzato da noi, mostrando loro come dagli scarti si potesse generare energia, e abbiamo realizzato una dimostrazione di pirolisi.[![](../uploads/2014/11/giuseppe-aggeggio-224x300.jpg)](https://myhumus.com/wp-content/uploads/2014/11/giuseppe-aggeggio.jpg)

In ultimo, abbiamo preparato un vero essicatore solare in legno e in plexiglass, perfettamente funzionante, che rimarrà alla scuola così come la serra.

Gli alunni potranno continuare ad utilizzarlo negli anni a venire".

***Pensi che il progetto verrà riproposto nell'a.s 2014/2015?***

"Il progetto, presentato il 6 giugno 2014 presso l'aula consiliare del Comune di Ravenna alla presenza dell'assessore all'Ambiente Guido Guerrieri e della Dottoressa Luana Gasparini, responsabile S.G.A ed EMAS del Comune di Ravenna, ha avuto molto successo e ci sono arrivate moltissime dimostrazioni di apprezzamento, tanto dai bambini quanto dai genitori e dalle istituzioni.

Per questo motivo verrà riproposto nel piano di offerta formativa per l'anno scolastico 2014/2015 del Comune di Ravenna, opportunamente modificato per essere replicabile anche nelle scuole che non hanno la fortuna di avere un giardino grande come quello della scuola primaria di Classe, nell'ottica di proporre un percorso di educazione alla sostenibilità ambientale nel suo complesso, dall'alimentazione alle energie rinnovabili fino alla sensibilizzazione nei confronti degli sprechi e dell'inquinamento che provocano le nostre azioni.

Inoltre, ci piacerebbe proporre e promuovere il progetto "Dall'orto in barattolo all'orto energetico" anche oltre il territorio comunale, e non solo in ambito scolastico.

Siamo stati contattati dalla Regione Emilia-Romagna e il progetto è stato inserito all'interno di "Hybrid Parks" (<http://territorio.regione.emilia-romagna.it/paesaggio/cooperazione-territoriale-e-paesaggio/progetto-hybrid-parks>), un progetto europeo a cui partecipa la Regione, che ha l'obiettivo di ottimizzare la valorizzazione di parchi e di giardini pubblici per uno sviluppo sostenibile a livello cittadino e regionale e per progetti di adattamento climatico, attraverso il potenziamento e lo sfruttamento delle loro capacità per fini economici, sociali ed ecologici. Stiamo cercando di promuoverlo attraverso il network "2020cityplus", di cui RES fa parte ([www.2020cityplus.com](http://2020cityplus.com)).

Come vedi, le idee non mancano e speriamo di riuscire a dare a questa bellissima esperienza la giusta visibilità ed il giusto seguito.

La voglia di rimboccarci le maniche, e di zappare, non ci manca".

Che altro dire? Bravi, ragazzi. Continuate così!

![](https://myhumus.com/nextgen-attach_to_post/preview/id--553)

