---
title: 'Simplycris, abbigliamento intimo italiano'
date: '2016-12-07T11:11:12+00:00'
description: 'Stefano Tanesini e Cristina Sangiorgi rappresentano Simplycris, marchio italiano di abbigliamento intimo di estrema qualità.'
featuredImage: ../uploads/2016/12/simplycris-cover-150x150.jpg
category:
    - Ecoprogetti
tags:
    - Abbigliamento intimo
    - Intimo donna
    - Intimo online
---


In una Granarolo Faentino degli anni Settanta, insieme ad alcuni soci, Giovanni Sangiorgi fondò il Calzificio Edi, una realtà imprenditoriale dedicata alla produzione di calze e di collant da donna per conto terzi.
Giovanni era un giovane romagnolo che aveva voglia di lavorare e che stava vivendo i cosiddetti "anni buoni" di un'Italia in cui il futuro non rappresentava ancora un'incognita.
A quell'epoca, nel faentino, il marchio [Omsa](http://www.omsa.com/it/) la faceva da padrone. Fu solo in seguito alla crisi del collant e al passaggio alla produzione industriale, dopo anni di lavoro, che Giovanni Sangiorgi prese un'importante decisione: fondare un'**azienda di** **abbigliamento intimo con vocazione artigianale** coinvolgendo anche la moglie Marisa che, fino a quel momento, aveva gestito una latteria.
Fu così che tutto ebbe inizio.

[![intimo donna, abbigliamento intimo, intimo online](../uploads/2016/12/intimo_donna-200x300.jpg)](https://myhumus.com/wp-content/uploads/2016/12/intimo_donna.jpg)Stefano Tanesini e Cristina Sangiorgi (ph. Donato Testoni).

Gli anni trascorrevano veloci e l'azienda cresceva di pari passo al numero dei dipendenti, quand'ecco che, nel 1982, il nostro intervistato **Stefano Tanesini** conobbe **Cristina Sangiorgi**, la figlia di Giovanni e di Marisa.
Sette anni dopo, Stefano entrava ufficialmente a far parte dell'azienda di famiglia abbandonando il suo ruolo di disegnatore tecnico presso un'altra realtà lavorativa ("*Fu un bel cambiamento*", ricorda. "*Questo settore, oltretutto, mi era totalmente sconosciuto*").
Fu nel 1996 che Giovanni e Marisa decisero di farsi da parte lasciando alla figlia e al genero l'intera attività e offrendo loro supporto quando necessario.

Con il tempo, unitamente alla crescita dell'azienda, è nato lo spaccio per la vendita al pubblico a Granarolo, frazione del Comune di Faenza.
Il laboratorio di produzione - nonché magazzino delle materie prime e dei capi finiti - ha invece sede a Cotignola (RA), luogo in cui l'attività venne trasferita nel 1996 a seguito di una necessità di ampliamento.
Premetto che Stefano Tanesini è una persona estremamente gentile e sorridente, di quelle che ormai si contano sulle dita di una mano. Approfitterò della sua disponibilità per tempestarlo di domande, voglio saperne di più!
Circondato dall'**intimo donna**, da **reggiseni** con pizzo super sexy, da slip e da **perizomi** colorati, quello di Stefano è certamente l'ufficio che ogni uomo sogna di avere...

#### Stefano, innanzitutto grazie di aver accettato l'intervista, mi fa piacere presentare la vostra realtà.
Dimmi, che cosa producete tu e tua moglie Cristina?

"Ciao Anna! Noi produciamo intimo per uomo, donna e bambino".

#### Visitando il vostro laboratorio ho notato che alcune confezioni riportano il marchio "Cristina Intimo Donna" e altre "Simplycris". Perché?

"Sì, hai ragione. In realtà **Cristina Intimo Donna e [Simplycris](http://www.simplycris.com) sono la stessa cosa**. L'unica differenza è che il primo marchio è destinato alla vendita diretta nei negozi, mentre il secondo è il nome scelto per le vendite [online](http://www.simplycris.com/negozio/)".

#### Dove producete e dove si trovano i vostri fornitori?

"Noi produciamo tutto all'interno del nostro laboratorio a **Cotignola**, in provincia di Ravenna. I nostri fornitori sono sparsi nel Nord Italia (storico è il nostro triangolo Milano-Varese-Novara), **non acquistiamo all'estero**: i filati, ad esempio, provengono da Verona, gli elastici dalla zona di Milano e così via. Con alcune realtà collaboriamo da oltre 30 anni e c'è un rapporto di estrema fiducia. È capitato anche di andare in vacanza insieme, giusto per darti un'idea.
I **punti vendita** che ci rappresentano sono soprattutto del **Nord Italia**, ma siamo presenti anche in 6-7 negozi a **Napoli**".

#### È possibile richiedere capi su misura?

"Certamente, noi **produciamo anche su misura**. In questo caso ci occorrono giusto 4 o 5 giorni di lavoro, dopodiché il capo è pronto per la consegna. Grazie al nostro sistema di **vendita online**, **vendiamo in tutta Italia**".

#### Stefano, se ti parlo di "tollerabilità cutanea", cosa rispondi?

"Ti rispondo che **i nostri capi non sono trattati con sostanze chimiche tossiche**. Per le nostre colorazioni ci rivolgiamo - per mezzo della tessitura - a una tintoria di Cassano Magnago, in provincia di Varese, che ci garantisce la totale **assenza di sostanze nocive** all'interno del bagno tintoriale. Il nostro intimo gode della **certificazione [OEKO TEX Standard 100](https://www.oeko-tex.com/it/business/certifications_and_services/ots_100/ots_100_certification/ots_100_certification.xhtml)**, ciò significa che i tessuti sono stati tinti secondo le direttive della normativa più avanzata in materia di sicurezza tessile a livello mondiale. Questo è un bel valore aggiunto a favore della salute e della **qualità del Made in Italy.** È possibile richiederci anche capi in **cotone greggio non trattato".**

#### Stefano, la domanda finale è forse la più bella: chi c'è dietro al vostro marchio?

"Dietro al nostro marchio c'è un team composto da persone che conoscono molto bene il loro mestiere e che, ogni giorno, danno il massimo. **Amiamo lavorare con passione**, curare i dettagli dei nostri prodotti, coccolare i nostri clienti cercando di essere sempre pronti ad ascoltare e a soddisfare le loro esigenze. Siamo persone autentiche che amano il proprio lavoro, semplicemente. Prima di qualsiasi altra cosa, però, siamo una grande famiglia".

[![intimo donna, abbigliamento intimo, intimo online](../uploads/2016/12/cristina-1024x466.jpg)](https://myhumus.com/wp-content/uploads/2016/12/cristina.jpg)Lo staff. Da sinistra: Rita, Ivana, Monia, Giovanna, Cristina, Lorena, Cinzia, Stefano e Debora (ph. Donato Testoni).

