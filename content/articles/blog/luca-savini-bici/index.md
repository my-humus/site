---
title: "Ma dove vai se la bici non ce l'hai?"
date: '2015-06-11T09:26:52+00:00'
description: ''
featuredImage: ./luca-savini.jpg
category:
    - Mobilità sostenibile
tags:
    - Ciclismo
    - Green lifestyle
    - Sostenibilità
    - Trasporti green
---

Quando scrivo gli articoli, entro in un particolare status mentale di momentaneo isolamento e non faccio troppo caso alle lancette dell'orologio: più scrivo, più scriverei. La concentrazione raggiunge livelli talmente alti che, probabilmente, se mi si sedesse accanto un alieno con la t-shirt "*I want to believe"* non vi farei neppure caso.

Il fattore caratterizzante di questo mio progetto è la passione: ogni singolo articolo viene scritto con amore e dedizione, sappiatelo (perché io, ai miei lettori - *e siete sempre di più!* - ci tengo).

Oltre alla passione per l'argomento green ci sono l'entusiasmo e la mia irrefrenabile voglia di raccontare senza rinunciare all'umorismo (io dico sempre che *"L'amore e il senso dello humour ci salveranno da questo mondo crudele..."*).

E poi, non da ultimo, ci sono le tante persone che compongono il mio mondo (famiglia, amici, conoscenti e simpatizzanti del green) che contribuiscono ad offrire spunti interessanti per le successive interviste.

Volete un esempio di frasi-tipo? Vi accontento subito:

- mamma Lucia: *"Anna, ho saputo una cosa che quando l'ho saputa ho subito pensato: devo dirtela!";*
- amici: *"Oh ma la sai quella storia di quel tipo che...?"*
- parenti (vari ed eventuali): *"L'altro giorno, sfogliando l'Harmony, mi è tornato alla mente un progetto che, secondo me, potrebbe interessarti..."*.

A chiunque me lo chieda, rispondo sempre la stessa cosa: MyHumus è un progetto che nasce dal cuore. E non solo dal mio, ma anche da quello di tutti coloro che, in questa mia divertente avventura on line, vedono una ragione per non smettere mai di credere nei propri sogni, qualunque essi siano. E il mio, lasciate che ve lo dica, è *scrivere*.

Ok, stop a questo mio pippone sentimentale, forse sto alzando troppo i vostri livelli di glicemia...

A proposito di persone che offrono spunti per nuovi articoli, la scorsa settimana ho ricevuto una telefonata da parte di [Giorgio Minguzzi](http://www.giorgiominguzzi.com): *"Anna, devo parlarti di un amico che è* *più pazzo di me: si chiama Luca e realizza biciclette"*.

![Luca Savini](./savini-primo-piano.jpg)

Accattivante, come anticipazione. E poi, figuriamoci, la parola *"bicicletta"* mi mette subito sull'attenti!

E allora... viiiiiiaaaa, alla volta di via Carlo Pisacane 2 a Lugo di Romagna, in provincia di Ravenna, nella quale ha sede la piccola officina di [Luca Savini](https://www.facebook.com/luca.savini.754?fref=ts), un ciclista il cui DNA è a forma di bici da corsa e di mountain bike.

![Luca Savini](./savini-7.jpg)

### Ciao Luca, benvenuto in MyHumus! Quando ti sei appassionato al mondo della bici?

> Ciao Anna! Mio nonno, a suo tempo, gestiva un negozio di biciclette, mentre mio padre, Glauco Savini (classe 1943) è stato un ciclista professionista: faceva parte della Compagnia Speciale Bersaglieri Atleti (calcola che, alla sua epoca, erano 12 persone in tutta Italia!) e gareggiava a livello professionistico.
> 
> Ogni giorno, da ragazzino, andava a scuola in bicicletta percorrendo, complessivamente, una cinquantina di chilometri. Fu così che si appassionò a questa disciplina.La mia passione, invece, è nata all'età di 12 anni, quando ero un ragazzino dedito anche al nuoto.
> 
> Dopo una pausa abbastanza lunga, mi riavvicinai a questa disciplina a seguito di un grave incidente avvenuto durante il mio viaggio di nozze alle Maldive. Pensa che, a seguito di un tuffo riuscito male, restai paralizzato dal collo in giù!
> 
> Una volta rientrato in Italia, decisi di acquistare una mountain bike promettendomi di salirci sopra il prima possibile. Quella decisione fu la molla che fece scattare la mia fiducia in una pronta guarigione.
> 
> Intrapresi un duro ciclo riabilitativo e, dopo circa un anno, riuscii a rimettermi in piedi e a riacquistare il pieno controllo del mio corpo. La bici, da quel momento in poi, divenne qualcosa di compulsivo.
> 
> Non mi appassionai solo alla bicicletta, ma anche a tutto ciò che era strettamente collegato alla performance come, ad esempio, l'alimentazione.
> 
> Quando penso alla bici mi torna sempre alla mente una famosa citazione di Alfredo Oriani, poeta che correva in bici (nonché, visto il binomio *barba&amp;bici*, primo hipster della storia!): *"La bicicletta siamo noi, che vinciamo lo spazio e il tempo: soli, senza nemmeno il contatto con la terra che le nostre ruote sfiorano appena.
> 
> Anch'io, in sella alla mia bici, sento di vincere lo spazio e il tempo".

![Vecchie bici che tornano a vivere...](../vecchie-bici.jpg)

### Perché hai deciso di aprire un'officina?

> Ciò che svolgo nella mia officina rappresenta un hobby. Io sono, innanzitutto, un geometra.
> 
> L'avventura dell'officina è iniziata all'incirca tre anni fa. Grazie agli insegnamenti di mio padre, mi divertivo a riparare e a mettere a nuovo le bici degli amici.
> 
> Le riparazioni, da sempre, hanno un discreto costo e ci sono due possibili strade: imparare a fare da soli o soccombere ai prezzi del mercato.

![Luca Savini](./savini-5.jpg)

### Dimmi, quali sono le caratteristiche delle tue bici?

> Solitamente realizzo bici con freno a contropedale, bici da corsa e scattofisso.
> 
> Lavoro su telai vecchi a cui dono nuova vita e nuove sembianze (ovviamente sulla base delle richieste del cliente), ma anche su telai nuovi di importazione che personalizzo con diverse tecniche quali, ad esempio, quella del *wrapping*, che consente di modificare l'aspetto della bici in mille modi diversi grazie all'applicazione di particolari pellicole sul telaio.
> 
> In una settimana riesco a trasformare i vecchi telai in articoli giovani e attuali. Nel caso debba assemblare e personalizzare (dal nulla) un'intera bici, ruote comprese, ho bisogno di almeno un mese di tempo.
> 
> Amo molto lavorare i telai in acciaio perché ritengo siano quelli meglio recuperabili.

![Luca Savini](./savini-2.jpg)

### È il momento del domandone da un milione di dollari: sogni nel cassetto?

> Come primo step, vorrei trovare un telaista italiano con cui mettere a punto il telaio che ho in mente. Dopodiché vorrei personalizzarlo. E mi piacerebbe tantissimo realizzare bici di legno.

Luca, al momento, non ha ancora un sito. Nel caso vogliate mettervi in contatto con lui, ecco i suoi contatti:

Telefono: [+39 349 3686146](tel:+39-349-3686146)

E-Mail: [luca.savini75@gmail.com](mailto:luca.savini75@gmail.com)

![Luca Savini](./savini-4.jpg)

> *Se hai ancora sete di bici, vai alla sezione [Trasporti](https://myhumus.com/category/trasporti-2/) e leggi tutti gli articoli di MyHumus!
> Foto di copertina: [Pån-Kristian Hamre](http://www.flickr.com/photos/35112337@N05/7914616282) via [Photopin](http://photopin.com).*

