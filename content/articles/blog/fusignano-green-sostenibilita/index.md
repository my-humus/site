---
title: "Fusignano Green: educare all'ambiente"
date: '2014-02-04T00:00:01+00:00'
description: ''
featuredImage: ../uploads/2014/11/Mirco-iniziale-150x150.jpg
category:
    - Ecoprogetti
tags:
    - Ambiente
    - Città sostenibile
    - Ecologia
    - Innovazione
    - Sostenibilità
---


[![Mirco Bagnari, sindaco di Fusignano (Ravenna)](../uploads/2014/11/Mirco-iniziale-300x225.jpg)](https://myhumus.com/wp-content/uploads/2014/11/Mirco-iniziale.jpg)Mirco Bagnari, sindaco di Fusignano (Ravenna).

Situato in provincia di Ravenna, Fusignano rientra nei comuni della Bassa Romagna ed è il paese natio di mia madre.

Ospitante all'incirca 8300 anime, durante la seconda guerra mondiale fu interessato duramente dalle vicende belliche, visto che il fronte si fermò sul fiume Senio per tutto l'inverno tra il 1944 e il 1945, riducendo il paese ad un cumulo di macerie.

Come non fosse bastato ciò, nell'inverno del 1949 il fiume Senio inflisse un altro duro colpo: una pesante alluvione colpì di nuovo il paese che si stava faticosamente risollevando dalle conseguenze della guerra. Se vogliamo, le similitudini con le vicende sfortunate che hanno colpito in questi ultimi due anni l'Emilia e, in particolare, il modenese, sono tante.

Fortunatamente, negli anni '50 si ebbe la ricostruzione. Nella decade successiva, il boom economico.

Dopo una serie di vicissitudini, che negli ultimi 30 anni hanno visto la "potenza economica" legata al settore calzaturiero ridimensionata dalla crisi di settore, ma anche riorientata verso diversi settori come la gomma plastica e la metalmeccanica, Fusignano è oggi un paese a misura d'uomo che offre ai propri cittadini una vita tranquilla e che, da un po' di tempo a questa parte, ha cominciato a interessarsi di ambiente come mezzo per migliorare la vita dei propri cittadini ma anche come mezzo innovativo di sviluppo.

Questo piccolo comune, infatti, ospita qualcuno che sta "osando" qualcosa. Qualcosa di innovativo.

Il sindaco Mirco Bagnari, con il progetto Fusignano Green, ne è un esempio.

[![Il logo del progetto "Fusignano Green" (Ph. Massimo Morandi)](../uploads/2014/11/logo-Fusignano-Green-300x300.jpg)](https://myhumus.com/wp-content/uploads/2014/11/logo-Fusignano-Green.jpg)Il logo del progetto "Fusignano Green".

Questa iniziativa nasce all'incirca due anni fa, quando, grazie al supporto e al coordinamento di CNA e di ECIPAR, 12 imprenditori fusignanesi si incontrano per confrontarsi su temi quali la crisi, le pratiche ambientali, la sostenibilità e la tutela del territorio. Il tutto promuovendo una stretta collaborazione fra soggetti pubblici e privati, perciò fra amministrazione comunale, imprenditoria e cittadinanza.

Ed è così che gli imprenditori locali, impegnandosi per il proprio territorio, progettano e realizzano una serie di azioni, come le attività di orientamento all'interno della scuola o il sito di promozione territoriale e di interfaccia tra imprese e cittadini "Infuso.info", dando concretezza al concetto di 'responsabilità sociale d'impresa'. Da questa esperienza nasce un percorso soprannominato "Fusignano Green", declinato in più azioni appositamente studiate per Fusignano ma replicabili anche in altri Comuni del territorio della Bassa Romagna: un puzzle virtuale, ovvero una raccolta di tutte le iniziative ambientali condotte finora nel piccolo comune; all'interno dell'Istituto Comprensivo "Luigi Battaglia", attività green finalizzate a diffondere tra i ragazzi la cultura del rispetto dell'ambiente e del risparmio energetico attraverso percorsi educativi, realizzazione di prodotti ottenuti da materiali riciclati, adozione di alberi, attività di pulizia ambientale, uscite didattiche e visite ad aziende; realizzazione del cortometraggio "Sono al verde", prodotto nell'ambito del centro di animazione estiva per adolescenti "Il cantiere del Cerchio"; una serie di iniziative pubbliche finalizzate a sensibilizzare i cittadini sui temi ambientali e a fornire loro informazioni e strumenti per comprendere le opportunità offerte dall'economia e dagli "interventi green" realizzati a casa propria. Tra queste, spicca per successo, partecipazione e contatto tra cittadini ed aziende la "Notte Green", realizzata nel luglio del 2013, che ha portato nel centro di Fusignano quasi 2000 persone.

Ma altre iniziative bollono in pentola e possono essere realizzate per dare completezza a questo progetto: il "Green Office", uno sportello finalizzato ad informare i cittadini in merito alle diverse tipologie di interventi edilizi ed impiantistici possibili, ai costi e alle procedure amministrative di attuazione degli interventi; la "Fusiglio Green Card", una brochure cartacea diretta a tutta la cittadinanza fusignanese e volta a divulgare gli interventi ambientali ed energetici effettuati dall'Amministrazione Comunale.

Insomma, Fusignano c'è. Ed è viva più di quanto si pensi.

Essendo un'instancabile curiosa ed un'inguaribile appassionata, quando ho appreso di questo progetto mi si è accesa la lampadina.

Ovviamente non potevo farmi scappare un'intervista a Mirco Bagnari...

***Gentile sindaco Bagnari, innanzitutto ci tengo a ringraziarLa per aver accettato questa intervista. E' un piacere poterLa ospitare all'interno del mio blog. Mi dica, che cosa significa essere sindaco al giorno d'oggi?***

"Rispondere direttamente a questa domanda significherebbe elencare una serie infinita di problemi e grattacapi. Provo a ribaltare ottica e domanda: che cosa può fare un sindaco, oggi, per il proprio territorio?

Io credo che la risposta sia andare a scoprire le risorse, le energie e le idee che ci sono in un territorio, per quanto piccolo, e intrecciarle, dando consapevolezza ai cittadini stessi di quale tesoro nascosto ci sia in ogni comunità; poi questo "tesoro" va valorizzato insieme agli altri territori che ci stanno vicini. Bisogna davvero fare gioco di squadra dentro e fuori i nostri piccoli centri".

***"Fusignano Green": due parole che, accostate, sono sinonimo di "persone" e di "innovazione"...***

"Esattamente: persone che si mettono in gioco e che immaginano e costruiscono il proprio futuro e quello della comunità in cui vivono.

Nel nostro caso si è trattato di un percorso nato quasi 8 anni fa, grazie al supporto di CNA e di ECIPAR: abbiamo cominciato a sperimentare tecniche di facilitazione e di animazione territoriale quando ancora nessuno ne parlava nella nostra Provincia.

L'entusiasmo e la tenacia, prima di tutto degli imprenditori che hanno aderito con curiosità e coraggio a questa iniziativa, ci ha consentito di fare tanti piccoli passi in avanti, a volte compiendo tentativi, altre volte cambiando rotta ma, alla fine, individuando un 'filone' importante come quello della cosiddetta "economia green", anche qui in anticipo rispetto all'esplosione di interesse attuale per questo argomento.

Così nasce "Fusignano Green", realizzato grazie alle idee ma anche al lavoro concreto e all'impegno in prima persona di questi imprenditori - sempre al fianco dell'amministrazione comunale - ma anche delle associazioni di volontariato del nostro Comune, un altro tesoro preziosissimo di Fusignano".

***Com'è stato accolto questo progetto dalla cittadinanza di Fusignano? E dall'imprenditoria locale?***

"Si è trattato di un processo portato avanti passo dopo passo, cercando di stimolare la curiosità dei cittadini e delle imprese.

Voglio ricordare anche l'importanza delle iniziative della scuola, come la partecipazione al concorso "Disegna il Fusiglio", per individuare la mascotte del progetto, o le visite alla "Casa piccola impronta" di Ravenna (primo edificio in regione ad essere stato portato in classe A) svolte dalla nostra scuola primaria in collaborazione con il CEIR (Consorzio Elettricisti della nostra provincia).

Diciamo che le iniziative pubbliche, in particolare la "Notte Green", hanno dato il segno di qualcosa che stava crescendo e che si sta concretizzando, diventando strumento utile di conoscenza ma anche di animazione del nostro centro cittadino.

In tutto questo il ruolo del gruppo degli imprenditori che hanno partecipato al percorso è stato determinante, anche per incuriosire e sensibilizzare i propri colleghi e le altre aziende del territorio".

<div class="wp-caption alignright" id="attachment_60" style="width: 348px">[![La Notte Green a Fusignano - Ravenna (Ph. 3PIX Studio)](../uploads/2014/11/La-Notte-Green-a-Fusignano-Ravenna-Ph.-3PIX-Studio-300x159.jpg)](https://myhumus.com/wp-content/uploads/2014/11/La-Notte-Green-a-Fusignano-Ravenna-Ph.-3PIX-Studio.jpg)La Notte Green a Fusignano - Ravenna (Ph. 3PIX Studio).

***Oltre alle azioni già sviluppate, quali sono, invece, le iniziative che attendono ancora di concretizzarsi?***

"Tra le iniziative più importanti per la diffusione della "cultura green" sicuramente il "Green Office", cioè un punto informativo che funzioni da interfaccia in maniera continuativa nei confronti dei cittadini: è l'azione più ambiziosa, ma anche, in prospettiva, la più efficace.

In questo caso, vista la riduzione continua di personale imposta ai Comuni dalle normative attuali, la sinergia con l'Unione dei Comuni della Bassa Romagna è l'unica strada possibile per realizzare un'iniziativa di questo genere e il protocollo sottoscritto nel 2013 tra Unione dei Comuni, associazioni di categoria, organizzazioni sindacali e ordini professionali apre la strada alla possibile realizzazione di un'azione di questo genere.

Su questa lunghezza d'onda, nell'ambito di una "due giorni green" coincidente con l'iniziativa "M'illumino di meno" lanciata dalla trasmissione di Radio2 "Caterpillar", il 13 febbraio alle 20.30 presso l'auditorium Arcangelo Corelli insieme a CNA realizzeremo un evento intitolato "M'illumino di verde: testimonianze e proposte per un presente sostenibile".

<div class="wp-caption alignright" id="attachment_61" style="width: 310px">[![La Notte Green a Fusignano - Ravenna (Ph. 3PIX STudio)](../uploads/2014/11/La-Notte-Green-a-Fusignano-Ravenna-Ph.-3PIX-STudio.-2-300x165.jpg)](https://myhumus.com/wp-content/uploads/2014/11/La-Notte-Green-a-Fusignano-Ravenna-Ph.-3PIX-STudio.-2.jpg)La Notte Green a Fusignano - Ravenna (Ph. 3PIX STudio).

Un'occasione per avvicinarsi in modo diretto e coinvolgente ai temi della qualificazione energetica in edilizia: sarà un'occasione per illustrare ai cittadini iniziative e interventi realizzati da aziende artigiane del territorio su edifici abitativi e su immobili produttivi, per fare capire costi e vantaggi concreti di questo tipo di operazioni e per stimolare la consapevolezza che qualificare il proprio immobile voglia dire guadagnare in vivibilità e in risparmio".

***Ci parli dei Suoi collaboratori. In quanti stanno lavorando insieme a Lei nella realizzazione di questo ambizioso progetto? C'è qualcuno, in particolare, che vuole ringraziare?***

"Devo sicuramente ringraziare gli imprenditori e le aziende che si sono fatti carico direttamente e attivamente dell'ideazione e, concretamente, della realizzazione di questo progetto: le ditte Alfiere, Argelli, OCM Clima, OCM srl, Ferri &amp; Randi, 3Pix Studio, GEF, Grafiche Morandi, NOVIMA, Calzaturificio La Fata, Celati Impianti.

Voglio ringraziare particolarmente anche CNA ed Ecipar e, nello specifico, la dott.ssa Monia Morandi, che ci segue dal 2006 e che è stata una valida coordinatrice ed uno stimolo continuo per la vita e lo sviluppo di questo progetto.

Desidero ringraziare anche il nostro Istituto Comprensivo "Luigi Battaglia" per la sensibilità e la disponibilità degli insegnanti. I membri della mia giunta, inoltre, che a seconda delle competenze e degli ambiti toccati di volta in volta dalle diverse azioni del progetto (scuola, ambiente, attività commerciali, cultura, ecc...), si sono sempre resi disponibili e hanno collaborato con entusiasmo.

Un grazie anche all'Unione dei Comuni della Bassa Romagna che ha capito l'importanza delle azioni sviluppate localmente per portare avanti un progetto più ampio e d'insieme sul fronte della cultura e dell'economia green.

Ringrazio di cuore anche lo studio Tavalazzi (organizzatori di eventi) che si è occupato di coordinare ed organizzare la "Notte Green" e che collabora con il team di Fusignano Green per la prosecuzione del progetto".

***Cosa riserva il 2014?***

"Come detto sopra, l'amministrazione comunale di Fusignano ha deciso di aderire a "M'illumino di meno", l'iniziativa dedicata al risparmio energetico ideata dalla trasmissione radiofonica di Radio2 "Caterpillar", che ogni anno invita gli italiani a spegnere simbolicamente le luci.

Quest'anno l'iniziativa, giunta alla sua decima edizione, si terrà venerdì 14 febbraio e, fin dal giorno prima, a Fusignano sono in programma vari appuntamenti a tema.

Oltre al convegno descritto in precedenza, venerdì 14 febbraio, giornata dedicata a "M'illumino di meno", si partirà al mattino con la premiazione all'auditorium Corelli del concorso "Guardia Luce e Guardia Acqua", promosso dall'Ufficio Ambiente dell'Unione dei Comuni e avviato proprio un anno fa, in occasione della passata edizione di "M'illumino di meno". Tale iniziativa ha visto il coinvolgimento e la partecipazione di un ampio numero di scuole della Bassa Romagna, tra le quali anche l'Istituto Comprensivo "Luigi Battaglia" di Fusignano e, proprio con queste scuole, vi sarà un collegamento in diretta streaming dall'auditorium di Fusignano per consentire anche alle altre scuole di assistere virtualmente al momento della premiazione.

Nella serata la città entrerà nel vivo dell'iniziativa con un simbolico "silenzio energetico", rendendo visibile la propria attenzione al tema della sostenibilità con lo spegnimento dell'illuminazione pubblica di una parte del centro storico. Inoltre, con la collaborazione degli operatori economici del centro e dei ristoranti, verrà proposta una serata tra luci 'diverse', musica e poesia. Da quattro punti di Fusignano a lume di candela e a lume di fiaccola si arriverà in piazza Corelli, dove, complice la festa di San Valentino, si potranno ascoltare musiche e poesie assaggiando infusi caldi e dolci degustazioni.

L'iniziativa è aperta a tutti e i ritrovi, a scelta in base alla propria comodità, saranno nei parcheggi del Conad, del bocciodromo, del palazzetto dello sport e dell'ospedale. Tutti i partecipanti, camminando insieme, arriveranno poi in piazza Corelli, dove i ristoranti che aderiscono accoglieranno i clienti con luci soffuse, in un'atmosfera dolce e piacevole.

A maggio 2014 si voterà anche nel nostro Comune e sarà la nuova amministrazione, una volta insediata, a decidere se proseguire questo percorso o intraprendere altre strade. Credo che il patrimonio di partecipazione attiva e di consapevolezza su questi temi che si è costruito in questi anni sia ben radicato e mi auguro che si scelga di non disperderlo ma, anzi, di svilupparlo per il bene dei cittadini, delle imprese e del territorio".

