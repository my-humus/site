---
title: 'Sada Bike: la bici che si piega'
date: '2014-11-26T00:00:42+00:00'
description: 'La Sada Bike è un inno alla riduzione dei pesi e degli ingombri.'
featuredImage: ../uploads/2014/11/la-bici-che-si-piega-sadabike-150x150.jpg
category:
    - Mobilità sostenibile
tags:
    - Bicicletta
    - Green innovation
    - Innovazione
    - Sostenibilità
---


[![Gianluca Sada](../uploads/2014/12/sada-300x217.jpg)](https://myhumus.com/wp-content/uploads/2014/12/sada.jpg)Gianluca Sada.

E' agosto, finalmente è il momento di andare in vacanza.

Siamo a casa e il momento è cruciale: dobbiamo preparare la valigia.

Questo passaggio è alquanto ostico per tutti coloro che, come me, tendono a (o vorrebbero tanto) portare con sé qualsiasi cosa: dal cerotto di ultima generazione a quella specie di libro-enciclopedia contenente tutte le opere di Flaubert, sia mai che ti venga voglia di leggerlo quando sei in spiaggia (sappiate che la sottoscritta ha avuto il coraggio di metterlo in valigia prima di partire per la Thailandia, non è uno scherzo!); da un quantitativo disumano di magliette (escludiamo almeno quelle con le scritte più agghiaccianti) al più minuscolo accessorio per l'igiene personale; da quel tagliapizza a forma di vinile che ti fu regalato dal compagno di università a tutto l'allegro set di segnalibri che possiedi. Manca solo la tenda per la doccia e un apribottiglie.

Insomma, il concetto mi sembra chiaro: per i comuni mortali, fare la valigia è stressante.

C'è una cosa che, in tutti i viaggi che ho affrontato finora, mi è sempre dispiaciuto lasciare a casa: la bicicletta.

Melbourne, Sidney, Valencia, Parigi, Londra e Monaco di Baviera sono solo alcune delle città che avrei voluto visitare in sella alla mia bici.

Se l'avessi avuta con me sarei stata molto più indipendente e, forse, avrei visitato molti più quartieri.

Qualche anno fa, in preda ad un momento di pazzia, ammetto di aver preso in considerazione l'ipotesi di caricarla sull'aereo come bagaglio in stiva, ma sarebbe stato un po' scomodo smontarla nei suoi componenti per poi assemblarla nuovamente una volta giunta a destinazione!

Non so se ci abbiate fatto caso, ma avete appena letto una delle parole chiave del nostro tempo: *comodità*. La comodità di smontare e rimontare qualcosa in due secondi, ad esempio, e di poterlo portare sempre con noi.

Sappiate che, per quanto riguarda la comodità applicata al mondo della bici, le cose potrebbero cominciare a cambiare. Anzi, stanno già cambiando.

Il merito va ad un ingegnere italiano di 30 anni, Gianluca Sada, che ho avuto il piacere di conoscere qualche settimana fa in occasione dell'ultima edizione del Tedx di Bologna.

Nato a Battipaglia, in provincia di Salerno, Gianluca si è laureato in Ingegneria dell'Autoveicolo presso il [Politecnico di Torino](http://www.polito.it) con una tesi di laurea piuttosto originale: il brevetto di una bicicletta molto particolare.

In questi anni, Gianluca ha impiegato le proprie forze per mettere a punto il prototipo di una bicicletta pieghevole, priva di raggi e super leggera.

[![La Sadabike (Ph. R.Bucchino - Studio Frozenlight)](../uploads/2014/12/sadabike-300x199.jpg)](https://myhumus.com/wp-content/uploads/2014/12/sadabike.jpg)La Sadabike (Ph. R.Bucchino - Studio Frozenlight).

Il suo progetto si chiama "Sada Bike" ed è un inno alla riduzione dei pesi e degli ingombri (visita il sito [www.sadabike.com](http://www.sadabike.it/en)).

Questa bicicletta dal design innovativo ha il comfort e l'ergonomia di seduta di una normale citybike con ruote da 26", ma presenta il meraviglioso valore aggiunto del potersi piegare: il sistema di piegatura presenta un fulcro centrale attorno al quale ruotano le parti anteriori e posteriori della struttura, consentendo di chiudere l'intero telaio fino a giungere ad un ingombro pari a quello di un normalissimo ombrello.

[![Minimo ingombro (Ph. R.Bucchino - Studio Frozenlight)](../uploads/2014/12/ombrello-200x300.jpg)](https://myhumus.com/wp-content/uploads/2014/12/ombrello.jpg)Minimo ingombro (Ph. R.Bucchino - Studio Frozenlight).

La bici si piega senza problemi dopo aver divincolato il cerchio anteriore attraverso un solo movimento: portando in avanti l'asse del sellino, la bici si piega in pochi secondi con un sistema di guide e di ruote dentate.

Così compatta, la Sada Bike viene inserita all'interno di uno zaino monospalla in cui i cerchi delle ruote diventano parte integrante della struttura ed il cui spazio vuoto (per la mancanza dei raggi) può tranquillamente ospitare libri o altri oggetti.

La cerniera centrale dello zaino ne permette l'espansione e la presenza di una struttura interna fa sì che le ruote tocchino a terra, trasformandolo in un trolley da viaggio.

La Sada Bike ha un cambio nella corona delle pedivelle che consente di modificare la velocità di 2,5 volte. Non ci sono cavi né comandi sul manubrio, ma solo un piccolo pulsante che, se premuto con la scarpa, inserisce o disinserisce il cambio. La catena trasmette il moto alla rotella inferiore che trasferisce la coppia al cerchio posteriore.

Il prototipo è in Ergal, una lega di alluminio, ed è stato realizzato grazie alla collaborazione con lo [Studio Battipaglia TechnoDesign](http://www.technodesign.it).

A marzo usciranno i prototipi pre-serie e, nell'estate 2015, si darà il via alla vendita vera e propria, sia sul mercato italiano che su quello internazionale, attraverso un sistema distributivo ancora da definire.

La maggior percentuale di vendite sarà effettuata attraverso il web.

[![Ph. R.Bucchino (Studio Frozenlight)](../uploads/2014/12/stanga-300x200.jpg)](https://myhumus.com/wp-content/uploads/2014/12/stanga.jpg)Ph. R.Bucchino (Studio Frozenlight).

Gianluca ha un socio, l'ingegnere Giovanni Tonno, titolare della [Fomt Spa](http://www.fomt.it): questa azienda meccanica torinese opera nel settore dell'automotive, è alla terza generazione e, fra i propri clienti, vanta diversi noti brand automobilistici.

La società che Gianluca sta aprendo sarà una start up innovativa incubata presso l'[I3P](http://www.i3p.it) (Politecnico di Torino) e, probabilmente, avrà sede proprio presso la Fomt.

Che Gianluca, in tutto ciò, ci abbia visto giusto lo dimostrano i fatti: il progetto Sada Bike, finora, è stato insignito del "Premio Idea-To 2010" (1° posto tesi di laurea a carattere innovativo 2010) ed è stato selezionato fra le 10 start up dell'anno 2014.

Gianluca, inoltre, è stato selezionato fra i 200 giovani talenti d'Italia al "Festival Giovani Talenti".

Lo vedete che in Italia ci sono menti meravigliose?

