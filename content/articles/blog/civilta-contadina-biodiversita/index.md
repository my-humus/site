---
title: 'La conservazione della biodiversità contadina'
date: '2015-07-02T10:46:31+00:00'
description: "Civiltà Contadina è un'associazione nata per garantire la conservazione della biodiversità connessa al mondo contadino di una volta."
featuredImage: ./seed-savers.jpg
category:
    - Green Mix
tags:
    - Biodiversità
    - Civiltà contadina
    - Conservazione
    - Tradizione
---

L'infanzia contadina di mia madre mi ha sempre affascinata.
Ascoltando i suoi racconti si ha la sensazione che siano trascorsi secoli, invece si parla di una cinquantina di anni fa. Non è poi la preistoria.

Quando ripenso alla sua infanzia, mi viene in mente _Amarcord_ di Fellini.
La Gradisca, Titta, la signora Miranda, Aurelio, Teo "Il pataca", la Volpina e l'Aldina sono solo alcuni dei personaggi del film che sembrano ricalcare alla perfezione il mondo contadino in cui mia madre è cresciuta.

La realtà che racconto questa settimana racchiude in sé la stessa poesia e lo stesso tenero romanticismo che riconosco nell'infanzia di mia madre.
Si tratta di un'associazione che si occupa di conservazione della biodiversità contadina: [Civiltà Contadina](http://www.civiltacontadina.it).

Civiltà Contadina è una Onlus nata nel 1996 da Rosa Maria Bertino, Achille Mingozzi e Gino Girolomoni, promotori dell'agricoltura biologica e impegnati in diversi progetti finalizzati alla salvaguardia delle campagne italiane.

Con l'entrata di Alberto Olivucci, arriva il coordinamento dei primi _seed savers_ italiani.

![Alberto Olivucci](./olivucci.jpg)

Nel 2002, Olivucci diventa presidente dell'associazione. Nel 2009 nascono i primi gruppi locali costituiti da soci operanti nelle diverse attività.

### Salve, Dott. Olivucci. Quando avete sentito l'urgenza di occuparvi di conservazione della biodiversità contadina?

> Salve, Anna. Nei primi anni Settanta, specie negli USA e in Australia, sono nati i primi movimenti contro le leggi di limitazione della biodiversità commercializzata dei semi.
>
> Il movimento [Seed Savers Exchange](http://www.seedsavers.org) è stato pionieristico e voleva conservare le varietà agricole importate dai coloni dall'Europa.
>
> All'epoca, tanto negli USA quanto in Europa, i registri delle sementi ammesse alla vendita avevano creato i presupposti per la scomparsa di centinaia di varietà dal mercato.
>
> Chi si è accorto di questo fenomeno ha cercato di evitare la scomparsa delle vecchie varietà. Le ha _rastrellate_ dal mercato o ha fatto riferimento a chi ne aveva ancora.

### E in Italia? Com'è iniziato tutto?

> I primi appelli per la conservazione della biodiversità contadina, in Italia, sono iniziati nel 1999. Il primo coordinamento di Seed Savers italiani risale al 2000.
>
> Il nostro Paese vanta un tessuto composto di agricoltori, di anziani e di amanti delle tradizioni. Spesso inconsapevolmente, sono loro a conservare la biodiversità italiana collegata alla cultura del territorio in cui vivono.
>
> L'Italia ha storia e tradizioni molto antiche e ben radicate, ed è un Paese in cui la cultura contadina è ancora molto forte. **Perdere alcune varietà di ortaggi e di frutta significherebbe perdere la nostra identità culturale alimentare**.

### Qual è il vostro obiettivo? Che cosa mira a ottenere la vostra associazione?

> Vuole **impedire la totale scomparsa della biodiversità coltivata appartenente al passato**. Una biodiversità che, di fatto, appartiene anche al futuro. Cerchiamo di conservare la maggior varietà di piante da frutto, di ortaggi e anche di razze animali.
>
> Grazie alle antiche varietà si produce bene, in maggior quantità e senza usare erbicidi o concimi chimici.

![Le varietà di una volta...](./seed-savers-1.jpg)

### Siete gli unici in Italia a occuparvi di conservazione della biodiversità contadina?

> No, non siamo gli unici. Oltre a noi ci sono tanti piccoli gruppi attivi e localmente ben strutturati che hanno interesse su varietà locali.
>
> Per citarne alcuni: l'[Adipa](http://www.adipa.it) di Lucca, il [Consorzio della Quarantina](http://www.quarantina.it) di Genova, la [Banca dei Semi salentina](https://www.facebook.com/pages/Banca-dei-semi-salentina/622066717854910). Ci sono anche i coltivatori custodi toscani, organizzati e sostenuti dalla [Regione Toscana](http://www.regione.toscana.it).

### Quali minacce arrivano dalla civiltà industriale?

> La chimica legata all'agricoltura rappresenta la maggior minaccia per la conservazione della biodiversità contadina.

### Cosa conservate, nello specifico?

> **Ci occupiamo principalmente di ortaggi e di cereali, ma anche di antiche razze autoctone animali**.
>
> Diversi gruppi di agricoltori, inoltre, si stanno impegnando nella conservazione e nella rivalutazione delle antiche razze di animali contadini. L'Italia è la sola in Europa a vantare ben 20 razze autoctone bovine!.

![Le varietà di una volta...](./seed-savers-2.jpg)

### Una curiosità: dove reperite i semi e i frutti antichi?

> Dipende, le fonti sono innumerevoli: i nostri semi e frutti provengono da ricerche sul territorio, da privati, da scambi organizzati (sia da noi che da altri) e anche da fonti commerciali.
>
> In Italia sopravvivono ancora piccole realtà che riescono a mantenere in vita alcune varietà altrimenti introvabili.

### Come conservate i vostri piccoli tesori genetici?

> Ci sono diversi modi. La cosa migliore è raccoglierli, pulirli bene, conoscere i trucchi per evitare l'insorgere di parassiti e conservarli al fresco in sistemi refrigerati. Questo per conservarli a medio-lungo termine o a lungo termine, aspetto che varia sulla base del tipo di seme.
>
> Ci serviamo di **sistemi pratici**, **economici** e **funzionali**.

### All'interno di _Civiltà Contadina_ siete tutti volontari?

![5x1000](./5x1000.jpg)

> Sì, siamo in tutto 500 soci e tutti volontari.
>
> Non abbiamo mai ricevuto finanziamenti statali. Tuttavia, abbiamo acquisito lo status di associazione di volontariato Onlus. Questo significa che chiunque può donarci il 5%.

### Collaborate con qualche polo universitario?

> Ogni tanto interagiamo con ricercatori universitari che si rivolgono a noi per cercare ciò che nelle banche genetiche non riescono a trovare.

### Organizzate anche eventi che consentano di conoscervi?

> Sì, in primavera abbiamo tenuto 8 incontri regionali per lo scambio delle sementi. Abbiamo anche organizzato qualche festa della biodiversità. E poi partecipiamo a eventi organizzati da altri gruppi.
>
> Organizziamo corsi per far rivivere le abilità manuali della civiltà contadina. Insegniamo a creare orti conservativi che incentivino alla conservazione della biodiversità contadina. Offriamo oltreuttto la possibilità di visitare le aziende dei soci più attivi.

### Che cosa avete in mente per i prossimi mesi?

> Dipenderà molto dalle forze che avremo a disposizione. Vorremmo organizzarci meglio con i gruppi locali.
>
> Abbiamo acquistato una mini-trebbia che ci aiuti a gestire la nostra collezione di cereali. Ora abbiamo anche la macchina selezionatrice di semi.
>
> Inoltre, stiamo cercando di attivare una campagna della frutta antica, "Adotta un frutto". Vogliamo che consenta di piantare alberi da frutta storici su suoli pubblici.
