---
title: 'Progetto Manifattura, green innovation factory'
date: '2014-08-18T00:00:47+00:00'
description: "Progetto Manifattura è l'unico incubatore di start up d'Italia improntato esclusivamente alla green innovation."
featuredImage: ./salvatori.jpg
category:
    - Ecoprogetti
tags:
    - Ecologia
    - Green innovation
    - Innovazione
    - Sostenibilità
---

*"Domattina punta la sveglia alle 05:30. Alle 10:00 ci aspettano a Rovereto!"*: questo è l'sms che ho scritto a mio fratello, qualche settimana fa, in vista di una mini-gita a Rovereto, un comune italiano di 39.271 abitanti della Provincia Autonoma di Trento in Trentino-Alto Adige.

E il motivo per il quale abbiamo imboccato l'autostrada per dirigerci verso questa bella cittadina si riassume in due sole parole: [Progetto Manifattura](http://www.progettomanifattura.it/it), una struttura ispirata ad un modello di sviluppo orientato alla realizzazione di beni e di servizi basati sul concetto di sostenibilità ambientale e di green innovation.

Il nome deriva dal precedente utilizzo dello stabilimento, un tempo Manifattura Tabacchi, entrato in funzione nel 1854-1855 per produrre il sigaro Virginia, i tabacchi da fiuto, la produzione di estratti di tabacco e le sigarette a mano.

Progetto Manifattura offre servizi, competenze e conoscenze finalizzate all'ideazione di imprese green che vedono nel concetto di "economia sostenibile" un principio base indissolubile e rientra nella strategia adottata dalla Provincia Autonoma di Trento che si fonda su tre tipologie di sostenibilità: ambientale, economica e sociale.

La struttura è davvero fantastica: ampia, luminosa, meravigliosamente *eco-friendly*. E quando si percorrono i suoi lunghi corridoi è impossibile sottrarsi alla curiosità: ci si imbatte in una moltitudine di uffici e di spazi creativi.

![Progetto Manifattura](./ragazzi-al-pc.jpg)

Grazie alla disponibilità e alla collaborazione della Dott.ssa Brigitte Klapper ho avuto modo di intervistare il Presidente di Progetto Manifattura, il Dott. Gianluca Salvatori, che mi ha parlato di questa struttura con molta passione.

### Dott. Salvatori, grazie per aver accettato l'intervista per MyHumus. Lei è ideatore, manager nonché Presidente di Progetto Manifattura. Come nasce l'idea di realizzare questo progetto?

> Salve Anna. Il Trentino, di per sé, comunica a chi ci vive e a chi ci lavora l'idea che l'interazione fra uomo e ambiente non sia un fattore secondario. Un equilibrio ecologico consapevole è sicuramente al centro dello sviluppo di questo territorio, ospitante ecosistemi delicati aventi caratteristiche uniche.
> 
> Lo sviluppo della società trentina è sempre dipeso dalle condizioni ambientali ed è anche per questo che nella cultura locale si è radicato un rispetto ambientale sempre più profondo. D'altronde, qui il 60% del territorio è coperto da foreste e si avverte quanto il cambiamento climatico possa riuscire ad influire negativamente o positivamente sulla vita delle persone.
> 
> Questo è un elemento che appartiene alla storia della popolazione locale ed è certamente qualcosa su cui fare leva per pensare al suo futuro e per capire quale possa essere la sua proiezione negli anni a venire.
> 
> Uno sviluppo locale efficace dipende da un'analisi puntuale del contesto che consenta di capire cosa si abbia attorno e su cosa si possa fare leva.
> 
> Occorre quindi rispolverare un principio vecchio come il mondo: i percorsi dello sviluppo economico sono influenzati dal contesto locale.
> 
> Per fortuna, in Trentino la natura è stata preservata nel tempo, la coscienza sociale ha prestato attenzione al tema degli equilibri ecologici ed una buona amministrazione si impegna ogni giorno a gestire consapevolmente il patrimonio naturale.

### Quali temi affrontate a Progetto Manifattura?

![Progetto Manifattura](./progetto-manifattura.jpg)

> Il filo che collega tutti coloro che ospitiamo è legato al concetto di sostenibilità applicata alle costruzioni, alle energie rinnovabili e alle tecnologie per la gestione delle risorse ambientali. Oltre a questi temi se ne affrontano altri, come ad esempio lo studio di tessuti eco-compatibili oppure gli oggetti di green design.
> 
> Ad ogni modo, il tema cruciale di Progetto Manifattura è sicuramente quello dell'abitare in modo più sostenibile, ed effettivamente sono molte le imprese che trattano questo argomento.

### "Sostenibilità" e "innovazione" sono le parole chiave che riassumono la mission di Progetto Manifattura?

> Di più: la sostenibilità è il modo di fare innovazione in Trentino.
> 
> Lo sviluppo locale, in Trentino, si chiama "innovazione sostenibile" e nell'arco degli anni, attraverso un approccio partecipativo che ha visto l'organizzazione di assemblee, di riunioni, di incontri pubblici con il coinvolgimento di esperti, ecc., abbiamo definito come ambito prioritario quello dell'abitare: la costruzione quale trasformazione del territorio per ospitare l'uomo e le sue attività.
> 
> Costruire sostenibile: perché la costruzione di un edificio o di una casa è la sintesi reale di una moltitudine di usi, di tecnologie, di competenze e di conoscenze.
> 
> Per costruire e per utilizzare un edificio servono moltissimi saperi: quali materiali scegliere, quali tecniche adottare per riqualificarne uno già esistente, come riscaldarlo, come illuminarlo, come isolarlo, in che modo collegarlo alla rete e come renderlo autonomo rispetto ad essa, come influenzare i comportamenti di chi lo utilizza in modo che siano più virtuosi.
> 
> Il green building non è solo una questione di ingegneria, è un insieme di temi attorno al quale si possono costruire una moltitudine di competenze.
> 
> La scelta dell'abitare sostenibile ha certamente messo in movimento un pezzo di economia locale".

![Progetto Manifattura](./spazi.jpg)

### Può descriverci il vostro modus operandi?

> Abbiamo suddiviso l'ampio spazio (70.000 mq disponibili!) in tre settori che fanno riferimento ad altrettante fasi operative: la cosiddetta "fase di avviamento", altresì detta "serra" o "greenhouse", dove ospitiamo persone con idee innovative che abbiano intenzione di creare un'impresa coerente con i temi che trattiamo.
> 
> Durante questi primi 12 mesi molto intensi, grazie al nostro affiancamento, si verifica che l'idea possa dare vita ad una futura impresa attraverso la messa a punto di tutte le condizioni necessarie.
> 
> In seguito a questo primo anno si sostiene un "esame di maturità" per valutare che ci siano le condizioni ottimali per proseguire. Dopodiché si costituisce l'impresa, il progetto in sé deve essere venduto ad almeno un cliente.
> 
> La seconda fase è quella di "consolidamento" e dura cinque anni:ora si lavora per far crescere la giovane impresa, anche attraverso l'assunzione di nuove persone.
> 
> Dopo questa sorta di 5+1, qualora l'azienda sia in sviluppo e stia crescendo, si passa alla fase finale (al momento non ancora attiva) che verrà sviluppata in un nuovo edificio attualmente in fase di costruzione: la virtuosa struttura verrà realizzata dal famosissimo architetto giapponese Kengo Kuma (se volete saperne di più: [Kengo Kuma &amp; Associates](http://kkaa.co.jp)) e sarà costituita interamente in legno, privilegiando l'illuminazione naturale e consentendo una modularità degli spazi tale da di permettere una loro rapida riconfigurazione.
> 
> Il nuovo edificio consentirà un risparmio idrico pari al 50%, un risparmio di energia elettrica del 60% ed una riduzione fino all'85% delle emissioni di anidride carbonica: da queste percentuali di risparmio s'intuisce subito quanto l'architettura sostenibile sia efficace.
> 
> Inoltre, verrà istituito un parco pubblico che sarà accessibile a tutta la cittadinanza.

### Lavorate di più con aspiranti imprenditori italiani o stranieri?

> Fino ad ora ci siamo concentrati sul nostro Paese e le aziende che ospitiamo sono tutte italiane.
> 
> Tuttavia, a partire da quest'anno, attueremo un'attività di promozione anche in territorio estero.

### Quali requisiti bisogna avere per presentare un progetto a Progetto Manifattura?

> Non c'è alcun massimo di età, l'importante è che si rispetti il requisito di coerenza con le nostre tre aree tematiche e che esista un potenziale di sviluppo.

### Quanti altri progetti come il vostro esistono in Regione?

> Il nostro è un incubatore monotematico, non ne esistono altri in Italia.

![Progetto Manifattura](./uffici.jpg)
