---
title: "Sukko: let's veggie party!"
date: '2015-03-26T11:11:35+00:00'
description: 'Il centro storico della città di Ravenna ospita Sukko, un locale di nuova generazione in cui le protagoniste sono frutta e verdura.'
featuredImage: ../uploads/2015/03/foto-banner-sukko1-150x150.jpg
category:
    - Cucina naturale
tags:
    - Alimentazione
    - Green
    - Green food
---


Non ho un fidanzato, non ho figli e non ho nemmeno nipoti: sono semplicemente una giovane donna di belle speranze che gioca a fare la zia con i figli degli altri.

Ammetto che, alle volte, incuto un po' di timore ai più piccini (sarà forse colpa del mio capello un tantino lungo e "leonino"? Oppure del mio metro e 78 di statura?).

In tutti i casi, mi piace giocare insieme ai figli e ai nipoti dei miei amici e, quando ne ho l'occasione, sfoggio le mie migliori doti di giullare. E c'è da dire che, inconsapevolmente, li conduco quasi sempre sulla strada della disubbidienza: se la mamma dice una cosa, io ne propongo un'altra (solitamente più divertente, su questo non c'è alcun dubbio).

Morale della favola? Zia Anna, agli occhi dei bimbi, è un vero spasso! Per i loro genitori, invece, è un incubo in formato persona (con tanto di nome, cognome, indirizzo, codice fiscale, numero di telefono, tessera sanitaria, partita iva, contatto Facebook, Instagram e pure LinkedIn!).

Ma torniamo a noi. Qualche settimana fa gironzolavo per le vie del centro di Ravenna (la città in cui vivo) insieme ai nipotini di Giorgia, una mia cara amica. Quand'ecco sopraggiungere, all'improvviso, la fatidica ora della merenda.

Dopo una serie di *dove si va e dove non si va*, abbiamo deciso di portare i bambini in un nuovo locale del centro storico, Sukko (di cui, al momento, è disponibile solo la [pagina Facebook](https://www.facebook.com/pages/Sukko/847827491948339?ref=ts&fref=ts)), una frutteria di nuova generazione situata sotto i portici di via Corrado Ricci (la trovate aperta dal lunedì al sabato dalle 11:00 alle 14:30 e dalle 16:00 alle 19:00).

[![Manuele Cricca](../uploads/2015/03/unnamed-3-300x225.jpg)](https://myhumus.com/wp-content/uploads/2015/03/unnamed-3.jpg)Manuele Cricca.

Ad accoglierci abbiamo trovato Manuele Cricca, ex pallavolista di serie A (lui sì che è un vero gigante!) nonché titolare del locale.

Potevo non intervistarlo?

***Ciao Manuele! Perché hai aperto una frutteria?***

"Ciao Anna! Sono cresciuto a Santerno, un paesino della campagna ravennate, e, da sempre, sono appassionato dei prodotti della terra.

Come atleta, inoltre, ho sviluppato un interesse particolare nei confronti dell'alimentazione.

Sukko, la mia frutteria, cerca di abbinare la salubrità di frutta e verdura al gusto di cui ogni persona è alla ricerca durante pasti e spuntini".

***Quali sono i tuoi prodotti? Quali caratteristiche possiedono e quali benefici apportano all'organismo?***

"Oltre ai succhi vivi, ricette al 100% di frutta e verdura, proponiamo una linea più golosa di smoothies e di frullati, oltre a succhi caldi. Per il pasto, insalatone e vellutate.

Naturalmente, per la prossima stagione estiva, l'offerta comprenderà anche altre bevande e piatti dedicati.[![unnamed](../uploads/2015/03/unnamed-300x225.jpg)](https://myhumus.com/wp-content/uploads/2015/03/unnamed.jpg)

Quanto a caratteristiche e benefici, i succhi vivi, in particolare, sono in grado di apportare grandissime quantità di vitamine, enzimi e sali minerali senza impegnare eccessivamente la digestione.

Questo perché la parte di polpa e di fibra viene separata dopo la spremitura".

***Chi è il tuo cliente-tipo?***

"Tutte le nostre creazioni sono state selezionate e sperimentate in prima persona. Ho la presunzione di offrire sapori semplici, ma anche molto gustosi.

Ecco perché il mio cliente ideale non ha una determinata età o professione".

***Sukko offre anche la possibilità di pranzare? Proponete il servizio take away?***

"Il menù invernale accoglie vellutate e insalatone e, per la stagione più calda, saranno disponibili altri piatti semplici a base di cereali, legumi e verdure.

Per il take-away, al momento, non siamo ancora sufficientemente strutturati.[![unnamed-4](../uploads/2015/03/unnamed-4-300x224.jpg)](https://myhumus.com/wp-content/uploads/2015/03/unnamed-4.jpg)

Tuttavia, è partita con successo una prima fase di prenotazione delle bottigliette di succo vivo per venire incontro alle esigenze della clientela con minor tempo a disposizione".

***Chi sono i tuoi fornitori di frutta e verdura?***

"I prodotti vengono scelti personalmente al mercato ortofrutticolo di Cesena. Dispongo, inoltre, di distributori locali per le culture romagnole, nonché di un distributore dedicato alle eccellenze del sud Italia".

***Qual è la risposta del pubblico al tuo locale? Curiosi o diffidenti?***

"Il pubblico ravennate si è dimostrato molto curioso verso la novità. Sono molte le persone che hanno approfondito il loro interesse verso i macchinari attraverso indagini personali, dimostrando una grande attenzione e sensibilità verso i prodotti e le lavorazioni.

La ricerca della qualità nei nostri prodotti è stata immediatamente recepita dai nostri clienti".

***Sei un pallavolista: giochi ancora?***

"Il lavoro, in questa fase iniziale, occupa gran parte della mia giornata, ma il mio obiettivo è quello di tornare quanto prima a calcare i campi in maniera squisitamente amatoriale".

> *Ma quanto ti piace leggere a proposito di cucina? E allora non perdere gli articoli riguardanti [Manuel Marcuccio](https://myhumus.com/uno-cookbook-cucina-vegana/) di UNO Cookbook, [CucinaMancina](https://myhumus.com/diversamente-onnivori-con-cucina-mancina/) e [Bio Gourmet](https://myhumus.com/bio-gourmet-biologico/)!* Foto di copertina: [Jessica Fiess-Hill](http://www.flickr.com/photos/13499683@N00/7178714273) via [Photopin](http://photopin.com).

