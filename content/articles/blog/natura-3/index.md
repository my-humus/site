---
title: 'Natura sicura anche grazie al CAI'
date: '2015-05-14T12:10:36+00:00'
description: "Paolo Proli, il Presidente del CAI - Sezione Forlì, ci parla della manutenzione dei sentieri escursionistici, un'attività che rendere la natura più sicura."
featuredImage: ./cai.jpg
category:
    - Green Mix
tags:
    - Escursionismo
    - Natura
---

Ognuno, nell'arco della propria esistenza, decide verso quale direzione andare. Per la serie *"Anna e l'infinita saggezza"*.

Come afferma un famoso proverbio: *La vita è fatta a scale, c'è chi scende e c'è chi sale*. Ci sono coloro che prediligono i percorsi impervi e tortuosi, forse spinti da una propensione al masochismo o dalla sfida con sé stessi, e quelli che, invece, preferiscono optare per sentieri più semplici e regolari.

C'è chi vive una vita sempre in salita e chi, invece, sembra perennemente in caduta libera. Alcuni scelgono i percorsi pianeggianti, senza troppi *sali e scendi*, che non implicano eccessivo rischio o pericolo.

E quando il cammino che abbiamo deciso di intraprendere finisce col condurci ad un bivio, che si fa? Verso quale direzione è meglio procedere? Fra tutto ciò che è stato inventato finora, esiste una bussola che possa indicarci la strada giusta da percorrere?

Beh, voglio dirvi una cosa che vi rassicurerà: qualunque strada deciderete di percorrere nella vostra vita, sappiate che sarà sempre meglio scegliere quella che è stata precedentemente sottoposta alle attività di manutenzione del Club Alpino Italiano ([CAI](http://www.cai.it)).

Perché la vita, di per sé, è già abbastanza complicata, e se possiamo risparmiarci frane ed alberi caduti, beh, tanto meglio, non credete?

![Paolo Proli](./paolo-proli.jpg)

Questa settimana MyHumus intervista Paolo Proli, Presidente della [sezione forlivese](http://www.caiforli.it) del CAI, che ci parla a proposito di un'attività fondamentale per l'escursionismo sicuro: la manutenzione dei sentieri.

### Salve, Dott. Proli. Ammetto che quando percorro un sentiero escursionistico non considero quanto lavoro pregresso di manutenzione ci sia. Le andrebbe di parlarmene?

> Certamente! Devi sapere che in Emilia Romagna l'attività di pulizia e di manutenzione dei sentieri esiste già da molti anni anche grazie agli accordi presi con il [Parco Nazionale delle Foreste Casentinesi](http://www.parcoforestecasentinesi.it/pfc/index.php?option=com_inclusore_homepage&lang=it&jos_change_template=pfc_homepage) (considera che gli accordi possono essere di natura diversa sulla base degli enti regionali che insistono sullo specifico territorio).
> 
> Essendo la rete di sentieri molto fitta in tutta la nostra Regione, la loro cura è diffusa ovunque. Laddove il CAI è attivo, si trovano sempre attività di manutenzione di questa tipologia.
> 
> Il CAI propone anche iniziative curiose quali, ad esempio, l'adozione dei sentieri: in quel caso, un determinato sentiero viene tenuto in cura esclusivamente da quel dato socio.
> 
> Ad ogni modo, sia che si tratti di adozione sia che si faccia riferimento alle consuete attività di manutenzione, la finalità è quella di permettere una percorrenza sicura".

### Come funzionano, a livello operativo, le attività di manutenzione dei sentieri?

![Un volontario all'opera](./volontario)

> Con cadenza generalmente semestrale si organizzano squadre di volontari che percorrono i sentieri armati degli attrezzi necessari. Questa attività è interna al Club Alpino Italiano perché svolta esclusivamente dai nostri volontari, ed è tanto faticosa quanto indispensabile se pensiamo che rende accessibile un sentiero.
> 
> Si interviene per ripulirlo dalla presenza di eventuali rifiuti, ma anche per rimetterlo in sesto a seguito di frane, di alberi caduti, ecc.
> 
> Al termine dell'attività di manutenzione si compila un documento che riporta il sentiero, la data, il luogo ed il tipo di problema eventualmente incontrato. Possiamo intenderlo come una sorta di "archivio".

### E, in questo senso, vengono svolte attività di formazione all'interno del CAI?

> Sì. A seguito dell'entrata in vigore del Testo Unico sulla Sicurezza, il CAI ha deciso di impartire corsi di formazione interna ai propri operatori dei sentieri, così come corsi interni per la formazione sull'uso degli strumenti, dei dispositivi di protezione individuale, ecc.
> 
> Se ci si pensa, quella svolta dal volontario è comunque una prestazione che può comportare alcuni rischi.

![Mirko Mariani, volontario CAI.](./mirko-mariani.jpg)

Queste sono le parole del Dott. Proli, ma io voglio sentire anche il parere di un volontario. E così ho pensato di far riferimento ad un mio buon amico, Mr. Mirko Mariani aka *"L'indomito del CAI"*, che ci racconta la sua esperienza di manutentore di sentieri...

### Mirko, vuoi dirmi la tua?

> Ciao Anna! Quella di quest'anno è stata la mia prima esperienza nell'ambito della manutenzione dei sentieri, visto che sono uno degli ultimi acquisti del CAI di Forlì.
> 
> Una volta assegnatoci il sentiero, ho effettuato il lavoro in coppia, insieme ad altri volontari: dovevamo cavare i rami caduti a terra e tutte le parti di alberi che ostruivano il passaggio e riverniciare la segnaletica sui tronchi.
> 
> Quest'anno, forse per via della mia solita fortuna o, più probabilmente, a causa del continuo maltempo, il lavoro non è mancato e arrivare alla fine del sentiero è stata un'immane faticaccia (la birra finale ce la siamo davvero meritata).
> 
> Come minimo ci siamo risparmiati un mese di palestra!
> 
> Scherzi a parte, alcuni escursionisti ci hanno ringraziato molto per il lavoro svolto e questo ci ha fatto parecchio piacere. In Romagna, oltretutto, abbiamo delle bellissime zone collinari e dobbiamo cercare di conservarle al meglio per la gioia di tutti gli appassionati.

Foto di copertina: [Philip Larson](http://www.flickr.com/photos/22098403@N00/3805313764) via [Photopin](http://photopin.com).

