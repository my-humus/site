---
title: 'L'Apebianca, oasi di sostenibilità'
date: '2014-05-22T00:00:06+00:00'
description: ''
featuredImage: ../uploads/2014/11/alice-iniziale-150x150.jpg
category:
    - Ecoprogetti
tags:
    - Ecologia
    - 'economia sostenibile'
    - 'green style'
    - Sostenibilità
---


<div class="wp-caption alignright" id="attachment_115" style="width: 310px">[![Alice Cubeddu](../uploads/2014/11/alice-iniziale-300x215.jpg)](https://myhumus.com/wp-content/uploads/2014/11/alice-iniziale.jpg)Alice Cubeddu.

L'Apebianca ([www.lapebianca.it](http://www.lapebianca.it)) è un'oasi di sostenibilità situata in viale Bologna a Forlì, appena fuori dal centro della città.

Questo progetto nasce da un'idea della cooperativa Ecoliving e, al momento, conta più di 50 soci.

L'Apebianca si rivolge al territorio locale ed è una struttura che promuove attività umane ed economiche che siano sostenibili da un punto di vista ambientale, sociale ed etico, andando pertanto ad escludere quelle che non tengono in considerazione i diritti umani, degli animali e della natura.

Temi cruciali per L'Apebianca sono l'ambiente, il riciclo, la sostenibilità ambientale, il risparmio energetico e la solidarietà.

Il giorno in cui ho visitato la struttura sono rimasta piacevolmente colpita dal modo in cui è stato utilizzato lo spazio a disposizione: è tutto un susseguirsi di piccoli spazi e di botteghe dedicati all'artigianato, al riciclo, alla produzione locale a km zero, alla cosmesi naturale, al servizio di ristorazione con prodotti locali di stagione, alla consulenza tecnica, a corsi e a laboratori.

Tutto ciò che vedrete all'interno della struttura promuove un consumo etico e consapevole, ma con gusto.

Vi descrivo L'Apebianca al volo: appena entrati vi imbatterete in "Cambiostile", una bottega di moda e di design che propone capi di abbigliamento con materiali naturali nonché oggettistica ottenuta da attività di riciclo (filati di produzione locale, capi vintage di seconda mano, cappotti in cotone riciclato, capi per bambini, articoli d'artigianato per la casa, editoria green, ecc.).

<div class="wp-caption alignright" id="attachment_465" style="width: 310px">[![Bella Bio offre una vasta gamma di prodotti](../uploads/2014/11/bellabio-300x225.jpg)](https://myhumus.com/wp-content/uploads/2014/11/bellabio.jpg)Bella Bio.

Dopodiché scoprirete "Bella Bio", uno spazio interamente dedicato alla salute e alla cura del corpo: oli essenziali, prodotti per la cosmesi fai da te, creme, shampoo alla spina, saponi, detergenti e tanto altro ancora.

Oltrepassata questa prima parte avrete accesso ad altre quattro aree molto interessanti. Una è il cosiddetto "Sportello Etico" che io, personalmente, ho trovato molto interessante: è uno spazio in cui numerosi professionisti offrono, gratuitamente e volontariamente, una consulenza di prima assistenza in diversi ambiti: da quello psicologico a quello legale e finanziario, dal familiare e pedagogico al contabile e amministrativo, dall'alimentare e ambientale al linguistico.

Attraverso questo sportello, L'Apebianca offre un servizio a costo zero che facilita la cittadinanza nel reperimento di informazioni che, normalmente, richiederebbero un costo molto alto.

Se il cittadino vuole usufruire di questo servizio non deve fare altro che consultare il calendario settimanale dei consulenti volontari. Semplice, no?

Un'altra sezione che mi ha colpita parecchio è l'area "Ben-Essere" che propone laboratori e discipline quali pilates, yoga, ginnastica posturale, corsi pre-parto e per neo mamme, nonché massaggi e trattamenti come l'ayurveda, lo shiatsu e la pranoterapia.

<div class="wp-caption alignright" id="attachment_466" style="width: 310px">[![Verdepaglia Bistrò](../uploads/2014/11/verdepaglia-300x225.jpg)](https://myhumus.com/wp-content/uploads/2014/11/verdepaglia.jpg)Verdepaglia Bistrò.

Salendo al primo piano si accede, invece, al punto di ristorazione "Verdepaglia Bistrò", un ambiente molto accogliente in cui vengono proposti piatti di stagione prodotti con materie prime biologiche e locali. E potete contare anche su un servizio da asporto!

Tornando al piano terra troverete la "BIOttega e km zero" che, forse, è l'unica sezione un tantino nascosta.

Quando avrete varcato la sua soglia, resterete sorpresi: questa bottega propone quasi tutti prodotti biologici certificati provenienti da produttori e da allevatori locali, molti dei quali disponibili alla spina: farine, cereali, legumi, pasta, pane, semi, frutta, vino, birra, frutta, verdura e una valanga di altri prodotti. Forse ad elencarli tutti vi annoierei.

Aspetti positivi di acquistare in questa bottega? Beh, è molto semplice: riduzione dei costi di trasporto grazie ad una filiera più breve, riduzione della quantità di rifiuti per via dei prodotti sfusi ed una grande libertà di acquisto (prendo ciò che desidero e nella quantità che desidero).

<div class="wp-caption alignright" id="attachment_467" style="width: 310px">[![BIOttega](../uploads/2014/11/panoramica-300x85.jpg)](https://myhumus.com/wp-content/uploads/2014/11/panoramica.jpg)BIOttega.

Dal momento che voglio dirvi ancora di più riguardo a questa struttura, vi presento la Dott.ssa Alice Cubeddu, Vice Presidente di Ecoliving.

***Ciao Alice! E' un piacere intervistarti. Dimmi, com'è nato questo ambizioso progetto e da quanto tempo siete operativi a tutti gli effetti?***

"Ciao Anna! Il progetto è nato dalla volontà di un gruppo di cooperatori che lavorano nelle imprese sociali del territorio e che volevano proporre un modello di sviluppo socioeconomico del contesto locale basato sulla sostenibilità ambientale e sociale, oltre che economica.

L'idea di creare un centro come L'Apebianca è diventata un progetto nel momento in cui abbiamo vinto un bando volto a realizzare lo studio di fattibilità ed il business plan del progetto. Ciò ha comportato un anno di lavoro durante il quale abbiamo perfezionato la nostra idea e verificato che si potesse realizzare. E' nel mese di maggio 2012 che abbiamo finalmente aperto al pubblico".

***Come cita il vostro sito, "L'Apebianca è un progetto che nasce nel territorio per il territorio". Perchè avete deciso di rivolgervi alla popolazione locale?***

"Il progetto si rivolge a tutti e, infatti, sono tanti i visitatori che vengono a trovarci da tutta Italia.

*In primis,* però, ci rivolgiamo al contesto locale proprio per il modello di sviluppo che proponiamo, basato sulla valorizzazione di tutti i saperi del territorio, nonché per migliorare la qualità della vita dei suoi abitanti.

Ci piace pensare che un domani, nei diversi territori d'Italia, possano sorgere tante piccole o grandi realtà come L'Apebianca che promuovano le stesse finalità basate, però, sulle specificità dei vari contesti".

***Com'è stato accolto, il progetto, dalla città di Forlì?***

"Direi che sia stato accolto positivamente, sia in termini di critica sia di pubblico, anche se siamo ancora molto giovani e dobbiamo fare ancora tanto per promuovere L'Apebianca e per renderla sempre più un patrimonio della collettività".

***Quali ritenete che siano le fasce d'età più interessate al vostro progetto?***

"Sicuramente le giovani famiglie e i bimbi, anche per le tante attività laboratoriali che proponiamo loro. C'è comunque grande interesse anche tra fasce d'età più adulte".

***Oltre agli spazi per la vendita di prodotti biologici e artigianali, avete pensato anche ad uno Sportello Etico di supporto alla cittadinanza. Cosa vi ha spinto ad offrire anche questa tipologia di servizi?***

"Sicuramente la volontà di fare in modo che L'Apebianca sia uno spazio culturale e sociale, prima ancora che commerciale. Da ciò sono derivati i vari eventi che organizziamo nonché la volontà di coinvolgere in modo volontario tutte le persone che, attraverso la loro professionalità, possono dare un contributo ai cittadini per risolvere dubbi o piccoli problemi della quotidianità. E' un servizio che non esisteva, ci è sembrato utile e siamo riusciti a farlo partire proprio grazie alla grande disponibilità dei professionisti che animano i servizi dello Sportello".

***Cosa bolle in pentola per il nuovo anno? Quali eventi e quali future collaborazioni?***

"Siamo sempre in movimento e ogni giorno ci sono sempre delle novità. Ora come ora non vogliamo scoprire troppo le nostre carte ma, a breve, ci saranno dei cambiamenti nell'area commerciale grazie all'ingresso di nuovi partner. Inoltre, stiamo lavorando tanto su eventi legati all'arte e al design. Proseguiranno, inoltre, i tanti eventi dedicati ai bimbi, al cibo di qualità e alla cultura".
