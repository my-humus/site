---
title: Bikewoman
date: '2014-09-11T00:00:01+00:00'
description: ''
featuredImage: ../uploads/2014/11/nicoletta-iniziale-150x150.jpg
category:
    - Mobilità sostenibile
tags:
    - Bicicletta
    - Green lifestyle
    - Sport
---

[![Nicoletta Mongardi](../uploads/2014/11/nicoletta-iniziale-300x225.jpg)](https://myhumus.com/wp-content/uploads/2014/11/nicoletta-iniziale.jpg)Nicoletta Mongardi.

La passione per la bicicletta mi accompagna da ormai 10 anni e non c'è proprio verso che mi abbandoni (non voglio nemmeno che ciò accada, a dire la verità).

Me la ricordo ancora, la mia prima bici: era una Barbie con telaio rosa e bianco e rotelline laterali di sostegno. Un regalo dei miei genitori in occasione del mio quarto compleanno.

Era una bici da gran signorine, quella, mica si scherzava...

E ammetto che, una volta tanto, i miei avevano avuto un gran gusto: tutte le bambine che mi incrociavano per la strada trasudavano invidia da ogni poro (alla vista di un telaio così terribilmente trendy avrebbero voluto fucilarmi).

Un bel giorno, dopo settimane di pedalate nel cortile di casa grazie all'ausilio delle rotelle laterali, i miei saltarono su dicendo che *"Era ora di imparare a pedalare"*.

A soli 4 anni di vita avevo già compreso una grande verità: quando i miei si impuntavano su una cosa, non c'era verso di far cambiare loro idea. A meno che non scoppiassi in un pianto inaudito.

[![La mitica Barbie](../uploads/2014/11/barbie-300x238.jpg)](https://myhumus.com/wp-content/uploads/2014/11/barbie.jpg)La mitica Barbie.

E di piangere per convincerli a non togliere le rotelle, sinceramente, non ne avevo alcuna voglia. Preferivo preservare le lacrime per quando mi sarei sbucciata le ginocchia.

Cosa che, infatti, non tardò molto ad avvenire.

Il mio primo giorno sulla bici senza rotelle giunse poco dopo e fu una corsa al massacro: ero con mio padre e mio fratello in un parco comunale di Ravenna, i capelli biondi e un po' boccolosi e il sorriso ingenuo di qualcuno che non sa esattamente cosa lo aspetti.

Al primo tentativo, caddi rovinosamente a terra. Lascio alla vostra immaginazione i fiumi di lacrime e gli strilli isterici che ne conseguirono (abbiate pazienza, avevo pur sempre 4 anni).

I successivi tentativi andarono meglio.

Dopodiché, a seguito di litri e litri di sangue versati e di migliaia di rassicurazioni paterne (più o meno convincenti), riuscii finalmente a mantenere l'equilibrio.

Ed ecco sbocciare l'amore. Il vero amore.

La bicicletta non smise più di accompagnarmi e divenne una sorta di estensione del mio corpo: dov'ero io, era lei.

La mia prima bici "seria" fu un'Atala da corsa con telaio in acciaio e cambio Campagnolo: la rinvenni nel garage di un signore di Granarolo che non sapeva più cosa farsene. *"Lo so io, cosa farmene..."*, gli dissi.

[![Insieme alla mia amata Atala](../uploads/2014/11/atala-300x227.jpg)](https://myhumus.com/wp-content/uploads/2014/11/atala.jpg)Insieme alla mia amata Atala.

Dopo averla acquistata, una persona molto speciale mi fece l'incredibile regalo di rimetterla interamente a nuovo, facendola splendere come forse mai le era successo prima.

Era bellissima. E penso che lo sia tuttora.

Dopo l'Atala, è stata la volta della Trek da turismo con telaio in alluminio. Insieme a lei, 2 anni fa, ho affrontato la bellissima avventura ciclistica lungo la Via del Chianti, da Firenze a Siena.

Che amo la bicicletta, ormai, lo sanno tutti coloro che mi conoscono, e gli amici, nel corso degli anni, mi hanno regalato, come si dice in gergo, "di ogni": libri su eroi del ciclismo, tegami a forma di bicicletta, magneti per il frigorifero, borracce, trombette da applicare al manubrio, piccoli borselli da legare al telaio...e chi più ne ha, più ne metta!

Qualche mese fa, qualcuno mi ha pure messo in sella ad una Scott da sterrato facendomi indossare divisa, caschetto e GoPro...e dicendomi: *"Ciak! Si gira!"*.

E' quanto ha fatto Nicoletta Mongardi, titolare dell'agenzia [Bright Srl](http://www.brightsrl.it).

Ad essere sincera, l'avevo contattata solo per un'intervista...e invece sono diventata una *Bike Woman*!

"Bike Woman" è un format televisivo che vede come protagoniste 7 ragazze alla scoperta delle bellezze emiliano-romagnole in sella alla bici.

Ad ogni puntata, le 7 ragazze sono capitanate da una tutor che, nel caso della cosiddetta "puntata zero" che mi ha visto fra le concorrenti, era la ciclista professionista Marina Lari.

Lo scopo di ciascuna partecipante, oltre ad illustrare le meraviglie dell'Emilia Romagna, è anche quello di "competere" con le altre per essere eletta a tutor della puntata successiva dal pubblico votante.

A [Ravenna](http://www.turismo.ra.it/ita/), città candidata a capitale europea della cultura, la troupe della Bright Srl ha girato la puntata zero: all'interno dei suoi 15 minuti di durata compaiono splendori storici quali il [mausoleo di Teodorico](http://www.turismo.ra.it/ita/Scopri-il-territorio/Arte-e-cultura/Patrimonio-Unesco/Mausoleo-di-Teoderico) e quello di [Galla Placidia](http://www.turismo.ra.it/ita/Scopri-il-territorio/Arte-e-cultura/Patrimonio-Unesco/Mausoleo-di-Galla-Placidia), la [Basilica di San Vitale](http://www.turismo.ra.it/ita/Scopri-il-territorio/Arte-e-cultura/Patrimonio-Unesco/Basilica-di-San-Vitale), [Sant'Apollinare Nuovo](http://www.turismo.ra.it/ita/Scopri-il-territorio/Arte-e-cultura/Patrimonio-Unesco/Basilica-di-Sant'Apollinare-Nuovo), [Sant'Apollinare in Classe](http://www.turismo.ra.it/ita/Scopri-il-territorio/Arte-e-cultura/Patrimonio-Unesco/Basilica-di-Sant'Apollinare-in-Classe), la [tomba di Dante](http://www.turismo.ra.it/ita/Scopri-il-territorio/Arte-e-cultura/Monumenti-alla-memoria/Tomba-di-Dante-e-Quadrarco-di-Braccioforte), il museo [Tamo](http://www.tamoravenna.it) e il Museo d'Arte della città di Ravenna ([Mar](http://www.mar.ra.it/ita/)).

E poi ci siamo noi, baldanzose fanciulle in bicicletta.[![teodorico](../uploads/2014/09/teodorico-300x158.jpg)](https://myhumus.com/wp-content/uploads/2014/09/teodorico.jpg)

Ma ora sentiamo cosa ci racconta Nicoletta Mongardi...

***Ciao Nicoletta, ben ritrovata. Quando nasce "Bike Woman"?***

"Ciao Anna! Bike Woman nasce da un'idea che mi è venuta mentre ero a Roma Termini, qualche tempo fa.

Pedalavo su una bicicletta presa a noleggio e, via via che procedevo, scoprivo la bellezza dei monumenti, delle strade locali e dei costumi. Tutto in sella ad una bici!

E così ho pensato a quanto sarebbe potuto essere interessante inventare un format televisivo con un duplice obiettivo, turistico e green, che incentivasse sia l'uso della bicicletta sia il divertimento legato alla scoperta del territorio. Tutto rigorosamente al femminile".

***Quali realtà sono coinvolte nella produzione di questo format televisivo?***

[![Le bici Scott utilizzate](../uploads/2014/09/bici-scott-300x180.jpg)](https://myhumus.com/wp-content/uploads/2014/09/bici-scott.jpg)Le bici Scott utilizzate.

"Le realtà coinvolte sono state la mia agenzia, la Bright Srl, in qualità di casa produttiva che ha realizzato il format, e poi le aziende che hanno fornito le bici, l'abbigliamento tecnico e le attrezzature (Scott e Garmin), nonché l'Ufficio Turismo del Comune di Ravenna e Ravenna 2019.

L'idea di ambientare il format in Emilia Romagna risiede nel fatto che è la regione in cui sono nata, per cui le sono molto affezionata.

E Ravenna è stata la città perfetta per realizzare la puntata pilota".

***Quali sono le modalità di selezione delle concorrenti?***

"Le concorrenti della puntata pilota sono state scelte tutte da me.

Volevo coinvolgere persone con caratteristiche e personalità diverse: ecco, quindi, la studentessa, la fotografa, la blogger, la poetessa, l'attrice di teatro, l'imprenditrice e la guida turistica.

[![L'incontro con Laura Rampini, su hand bike](../uploads/2014/09/hand-bike-300x160.jpg)](https://myhumus.com/wp-content/uploads/2014/09/hand-bike.jpg)L'incontro con Laura Rampini, su hand bike.

Sono riuscita a far partecipare anche la simpaticissima Laura Rampini, prima ed unica paracadutista paraplegica al mondo, che, in occasione della realizzazione della puntata pilota registrata a Ravenna, si è unita al gruppo delle ragazze utilizzando una hand bike.

Le prossime partecipanti saranno selezionate attraverso casting appositamente organizzati in ogni città location e le loro caratteristiche saranno vagliate da una giuria presidiata dal regista e dal direttore tv.

Si accettano curriculum corredati di foto oppure files video all'indirizzo bright@brightsrl.it, specificando la città di appartenenza".

***Quali sono i futuri sviluppi del progetto?***

"Dopo aver presentato la prima puntata e averla consegnata alla città di Ravenna per poter essere inserita in tutti i canali promozionali del comune, Sky ha dimostrato molto interesse, garantendo la messa in onda della puntata pilota su Bike Channel, canale 214, e proponendo una co-produzione per la prossima stagione.

Ora non resta che attendere gli sviluppi".

