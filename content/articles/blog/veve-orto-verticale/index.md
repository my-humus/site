---
title: "Veve, l'orto verticale aeroponico"
date: '2015-05-21T10:36:06+00:00'
description: "Matteo Sansoni è l'ideatore di Veve, l'orto verticale aeroponico che permette di coltivare un'infinità di ortaggi nello spazio di un metro."
featuredImage: ./veve.jpg
category:
    - Ecoprogetti
tags:
    - Green
    - Home gardening
    - Orto verticale
    - Sostenibilità
    - Vertical veggies
---

Orto verticale aeroponico: cioé? Cosa significa?
Nello studio di Matteo Sansoni ci sono tantissimi oggetti, sparsi un po' ovunque. Ci sono anche moltissimi fogli. E poi c'è un angolo della stanza illuminato di viola. E in quell'angolo illuminato di viola c'è uno strano marchingegno che non ho ben capito cosa sia.
Cosa sta tramando, Matteo?

Cominciamo a dare qualche risposta. Come prima cosa, Matteo Sansoni è l'ideatore di [Veve](http://www.veve.bio), l'orto verticale aeroponico che consente di coltivare gli ortaggi sul balcone di casa.
Lo studio di Matteo si trova all'interno di [Progetto Manifattura](https://progettomanifattura.it), dove anch'io sono insediata per via di MyHumus. Conoscerlo è stato facile: mi è bastato bussare alla sua porta in un giorno qualunque!

![Matteo Sansoni](./matteo-sansoni.jpg)

### Ciao, Matteo! Iniziamo con le presentazioni?

> Ciao, Anna! Sono un architetto curioso che mette il naso un po' dappertutto.

### Quando nasce Veve, e da quali esigenze?

> A questo progetto mi hanno portato due grandi passioni: il disegno industriale e la botanica.
>
> Un anno fa ho avuto l'idea di **permettere a tutti di avere un orto in casa**. Così ho studiato i sistemi fino ad allora in uso, studiando le metodologie più adatte, ricercando materiali e strumentazioni. Ho voluto dar loro nuove funzionalità declinandole, ovviamente, alle esigenze dei vegetali. Ed ecco che è nato _Veve_!
>
> A Progetto Manifattura ho trovato la sede ideale per sviluppare in modo coerente la mia idea.
>
> Il prototipo attuale usa materiali già presenti sul mercato. Si tratta di prodotti idraulici, elementi di irrigazione, pompe e altro. Io li utilizzo in modo diverso per ridurre i costi della progettazione.

### In cosa consiste Veve? Cosa intendi per _orto verticale aeroponico automatizzato_?

> Veve è un orto verticale aeroponico costituito da un catino alla base che contiene la soluzione di acqua e nutrimenti biologici. Poi c'è un coperchio su cui poggia la struttura cilindrica superiore, ci sono alcuni raccordi a 45° per i semi o le piantine, un tubo interno di erogazione della soluzione nutritiva e una pompa elettrica.
>
> A intervalli regolari, la pompa si attiva e nebulizza i nutrimenti nella struttura in cui si sviluppano le radici. In questo modo **non dobbiamo più pensare a innaffiare l'orto**!

![Veve](./veve-2.jpg)

### Di cosa si ha bisogno se ci si vuole affidare al tuo orto verticale aeroponico?

> Serve un piccolo spazio all'aperto, anche di **un metro quadro**, e una **presa elettrica** per l'alimentazione della pompa. Così facendo, si avranno a portata di mano la freschezza e la salubrità di numerosi **prodotti vegetali controllati direttamente dall'utilizzatore**, comodamente da casa.

### Dammi un'idea delle quantità: quanto si riesce a produrre grazie a Veve?

> **La produzione è modulabile**: un single potrà installare la versione base a tre moduli per un centinaio di piante, mentre la famiglia numerosa potrà avere quella completa e raddoppiare la produzione.
>
> Calcola che un orto in terra può accogliere circa una decina di piante per metro quadro di media. **Veve ospita fino a duecento ortaggi**! Non ci sono paragoni.

![Veve](./veve-3.jpg)

### Ho una piccola curiosità: il sapore degli ortaggi di Veve è diverso rispetto a quelli coltivati tradizionalmente?

> Il sapore è migliore perché i nutrimenti nebulizzati sugli apparati radicali, responsabili del sapore, raggiungono foglie e frutti in modo più efficace.

### Quali vantaggi si hanno grazie al tuo orto verticale aeroponico?

> La tecnologia aeroponica permette uno **sviluppo eccezionale delle piante** con nessun substrato e niente terra. Le radici si sviluppano nell'aria nebulizzata di soluzione nutritiva, sviluppandosi al meglio e in meno tempo.
>
> Il sistema, non ricorrendo a substrati o a terra, non permette il passaggio di eventuali elementi inquinanti alle piante. Questo significa mangiare **cibo sicuro**!
>
> Con il mio orto verticale aeroponico è tutto semplificato: **nessuna lavorazione**, **nessun trattamento**. Dall'orto al piatto!

![Veve in mostra a Progetto Manifattura](./veve-4.jpg)

### Il futuro cosa riserva?

> Per ora è un **prototipo in via di sviluppo** al quale stanno collaborando altre realtà presenti a Progetto Manifattura. Questo perché vogliamo raggiungere un livello di efficienza sempre più alto.
>
> Tutto il resto, si vedrà! Incrocio le dita.

Foto di copertina: [Brunifia](http://www.flickr.com/photos/23769126@N07/5860052179) via [Photopin](http://photopin.com).
