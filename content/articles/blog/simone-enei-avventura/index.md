---
title: 'Il cammino di Simone Enei'
date: '2014-04-09T00:00:29+00:00'
description: ''
featuredImage: ../uploads/2014/11/enei-iniziale-150x150.jpg
category:
    - Green Mix
tags:
    - Avventura
    - Ecologia
    - Green lifestyle
    - Trekking
---


[![Simone Enei](../uploads/2014/11/enei-iniziale-300x300.jpg)](https://myhumus.com/wp-content/uploads/2014/11/enei-iniziale.jpg)Simone Enei.

"Per dieci minuti", di Chiara Gamberale.

La verità è che è iniziato tutto dopo aver letto questo libro. Ma facciamo un piccolo passo indietro, a qualche mese fa. Più precisamente, a dicembre 2013.

In quel periodo stavo attraversando un momento molto complesso. Non difficile, ma complesso.

Ero decisa ad attuare una silente rivoluzione dentro me stessa e avevo una tremenda fame di novità.

Sapete quando siete stanchi un po' di tutto? Avete presente quel senso di insofferenza verso qualsiasi cosa?

Ecco, io me la passavo più o meno così.

Un giorno, una persona mi consigliò di leggere quel libro perché "*Magari ti offre qualche spunto, magari ti fa bene. Secondo me è la lettura di cui hai bisogno in questo momento"*.

E così, su suo consiglio, corsi in libreria e ne acquistai una copia.

Non avevo mai letto nulla della Gamberale, non sapevo cosa aspettarmi e speravo non fosse una di quelle letture dalle sfumature troppo rosa.

Cominciai a leggerlo la sera stessa...e lo terminai il pomeriggio del giorno seguente, tutto d'un fiato.

"Per dieci minuti" è un libro autobiografico in cui l'autrice, spinta da una forte sete di novità, racconta quale metodo abbia utilizzato per sperimentare cose nuove: cimentarsi, per dieci minuti ogni giorno, in qualcosa che non si è mai fatto fino a quel momento. E continuare così per un mese.

Ho trovato divertenti le soluzioni adottate dalla Gamberale: darsi, ad esempio, lo smalto alle unghie, seguire delle lezioni di danza hip hop su YouTube, camminare all'indietro per le strade della città, iniziare a imparare a fare l'uncinetto, preparare i pancakes.

Ammetto candidamente di non aver messo in pratica il suo metodo al 100%: cedendo alla pigrizia, ho sperimentato i miei nuovi dieci minuti solo durante la prima settimana.

Ma posso dire che quei giorni mi siano serviti, ad esempio, per acquistare un paio di scarpe da corsa super tecniche che, qualche volta, mi hanno fatto sentire Forrest Gump nel parco dietro a casa mia.

Tuttavia, c'è qualcosa che ho sperimentato, grazie alla lettura di quel libro e in quei freddi giorni d'inizio anno, che mi ha fatto percepire il tempo e lo spazio in modo totalmente diverso: camminare.

Oppure, come direbbe il protagonista di questa nuova intervista, errare.

Decidere di muoversi esclusivamente a piedi per andare (quasi) in ogni dove - al supermercato, al forno, a casa di amici, in centro, a lavoro - è una delle iniziative più intelligenti che abbia mai intrapreso.

Cyril Connolly, in "La tomba inquieta" (1944) scriveva: *"Nessuna città dovrebbe essere tanto grande che un uomo, una mattina, non possa uscirne camminando"*.

E così, dai primi di gennaio, ho lasciato la bici appesa al chiodo che ho in salotto in favore delle gambe come unico mezzo di trasporto: alla scoperta delle strade che ho sempre visto/non visto.

Ebbene, questo esperimento mi ha portata, dapprima, a "dilatare" il tempo e, in secondo luogo, a vedere la città con uno sguardo del tutto diverso.

Sì perché quando cammini ascolti i suoni, i rumori, e percepisci profumi e sfumature che, sfrecciando su una bicicletta o in auto, probabilmente non riceverebbero le stesse attenzioni. Percorrere certe vie del centro equivale a fare l'amore con l'aria: i profumi che fuoriescono dai forni e dalle rosticcerie sono come i canti tentatori delle sirene di Ulisse.

C'è qualcuno che, sull'errare, ha sviluppato una tesi di laurea: Simone Enei, un giovanissimo ragazzo forlivese che, nel 2013, ha visto nel camminare una forma di coscienza.

Scrive Simone: *"Perché parlare della camminata? Perché affrontare un tema apparentemente tanto banale quanto semplicistico? \[...\] Il fatto è che c'è una sostanziale differenza tra il camminare per necessità e il camminare per puro piacere. In quest'ultimo caso, la camminata non è più un'esigenza fisiologica che ha come fine il procacciamento del cibo, dell'acqua o il raggiungimento di un determinato luogo, ma diventa un'operazione mentale e spirituale senza uno scopo, dove colui che la compie non ha una precisa meta, ma ragiona quanto più a tappe. E' insomma una perdita di tempo, ma mi piace pensare che sia anche una perdita del tempo, un modo per distaccarsi dallo scandire di secondi, minuti e ore che suddividono, forse in maniera un po' alienante, quello che è il nostro vivere. \[...\] La maggior parte delle volte non mi interessa tanto raggiungere una particolare meta, ma soprattutto sapere di essere lì, in quel momento, rivivendo la nascita di ciò che Thoreau, nell'ultima frase del suo libro, definisce 'una stella del mattino', assistere al risveglio del bosco e dei suoi abitanti, sentendomi io stesso parte di questo ecosistema"*.

Simone è uno di quelli che cammina per i boschi e che, allo stesso tempo, raccoglie e fotografa rocce, muschi, licheni, foglie, bastoni e pure ossa.

<div class="wp-caption alignright" id="attachment_429" style="width: 310px">[![Ritrovamenti di origine animale](../uploads/2014/04/piuma-300x241.jpg)](https://myhumus.com/wp-content/uploads/2014/04/piuma.jpg)Ritrovamenti di origine animale.

Le sue passeggiate hanno qualcosa di introspettivo e di spirituale e assumono i connotati artistici.

La sera della festa d'inaugurazione del blog, ovvero il 22 febbraio scorso, Simone si è presentato consegnandomi la sua tesi e domandandomi se fossi interessata alla sua storia.

Solo dopo qualche giorno ebbi il tempo di sfogliare le pagine del suo lavoro, rimanendone molto colpita: la tesi di laurea di Simone è un diario ricco di pensieri e di considerazioni e riporta, oltre a riferimenti a personaggi come Henry David Thoreau, Richard Long ed Hamish Fulton, anche un diario riguardante una sua camminata effettuata la scorsa estate sull'Appennino Romagnolo, partendo da Crespino del Lamone fino ad arrivare al Santuario della Verna, cercando sempre di seguire il crinale per sei lunghi giorni.

Lungo questo tragitto, oltre ad aver dormito in tenda, nel bosco o in alcuni bivacchi, e ad essersi alimentato di cibi disidratati o di zuppe che aveva con sé, Simone ha scattato 3 polaroid al giorno (così da avere foto già pronte, stampate, che non richiedessero troppo impegno per la stampa), ha tenuto un diario e ha registrato le tracce GPS dell'intera camminata.

<div class="wp-caption alignright" id="attachment_430" style="width: 310px">[![Uno dei pasti di Simone](../uploads/2014/04/zuppa-300x240.jpg)](https://myhumus.com/wp-content/uploads/2014/04/zuppa.jpg)Uno dei pasti di Simone.

Ecco i luoghi visitati: Crespino del Lamone, Monte Peschiena, Passo del Muraglione, Rifugio Sassello, Monte Falco, Passo della Calla, Gioghetto, La Lama, Passo dei Lupatti, Passo Serra e Santuario della Verna.

Ora è giunto il momento di fargli qualche domanda...

***Ciao Simone, benvenuto in MyHumus! Studiando la tua tesi, ho letto che sei stato iscritto alla sede riminese della Libera Accademia di Belle Arti di Brescia, conseguendo una laurea di primo livello in Fotografia. Ti va di raccontare brevemente il tuo percorso?***

"Ciao Anna! Sì, ho frequentato il corso di fotografia alla [LABA](http://accademia.rimini.it/newsite/index.asp) di Rimini dal 2010 all'ottobre del 2013, mese in cui mi sono laureato. Qualche anno prima, infatti, durante il percorso di studi delle superiori, la passione della fotografia ha iniziato a radicarsi sempre più in me.

La voglia di approfondire sempre più il mezzo fotografico mi ha quindi portato a scegliere l'accademia di belle arti di Rimini.

Durante questi 3 anni ho capito che quella che mi interessava non era tanto la fotografia di stampo commerciale quanto più quella artistica e progettuale. Penso che una forte influenza verso questo senso mi sia stata data proprio dai corsi di arte contemporanea frequentati in accademia, grazie ai quali ho potuto conoscere e studiare tanti fotografi/artisti contemporanei".

***Come ti è venuto in mente di trasformare un cammino in una tesi di laurea?***

"Nel momento in cui era ormai arrivata l'ora di decidere l'argomento della mia tesi mi sono chiesto: "Che cos'è che ti piace veramente fare?". La risposta è stata semplice e immediata: "Vivere la natura e la montagna".

Subito dopo ho pensato a come ero solito farlo, nel modo a mio avviso migliore e più semplice possibile: camminando.

Il caso ha voluto che proprio poco tempo prima fossi venuto a conoscenza di artisti quali Richard Long ed Hamish Fulton, persone che hanno fatto del camminare un vero e proprio stile di vita ma, soprattutto, il loro modo di fare arte.

Mi sono detto, quindi, che fare una tesi sul camminare era possibile e che proprio il mio cammino sarebbe potuto diventare una sorta di performance artistica. D'altronde spesso il fare arte nel mondo contemporaneo è un saper prendere coscienza su ciò che si fa, sul perchè lo si fa e sul come lo si fa".

***"Walden ovvero Vita nei boschi" è un saggio autobiografico del 1854 in cui l'autore, Henry David Thoreau, cerca un rapporto intimo con la natura e con sé stesso, lontano da una società povera di valori. Scrive Thoreau: "Andai nei boschi perché desideravo vivere con saggezza, per affrontare solo i fatti essenziali della vita, e per vedere se non fossi capace di imparare quanto essa aveva da insegnarmi, e per non scoprire, in punto di morte, che non ero vissuto. Non volevo vivere quella che non era una vita, a meno che non fosse assolutamente necessario. Volevo vivere profondamente, e succhiare tutto il midollo di essa, vivere da gagliardo spartano, tanto da distruggere tutto ciò che non fosse vita, falciare ampio e raso terra e mettere poi la vita in un angolo, ridotta ai suoi termini più semplici \[...\]". Quanto ti riconosci in questo passaggio?***

"Tantissimo! Quando lessi per la prima volta "Walden", qualche anno fa, ne rimasi veramente affascinato, tanto da inserirlo poi anche all'interno della mia stessa tesi di laurea. Pensare che qualcuno avesse scritto cose tutt'oggi così attuali mi ha sorpreso enormemente.

Non mi sono soltanto ritrovato in tutte le considerazioni di Thoreau su quella che è la nostra società o su quello che è per lui la vita umana, ma ho anche trovato nelle sue parole il mio stesso desiderio di vivere la natura dei boschi, dei laghi e delle montagne come essenziale esperienza della vita stessa.

Esperienza essenziale quanto consapevole, cosa non sempre così scontata, in quanto essa non si vuole caricare di nessun eroismo di sorta né porsi come verità di vita assoluta.

Non a caso, ad un certo punto, Thoreau scrive sulle stesse pagine anche: *"Ho lasciato i boschi per una ragione altrettanto buona di quella per cui ci sono andato. Forse mi sembrò di avere molte altre vite da vivere, e non potevo riservare altro tempo per quella"*.

***Parlaci della tua esperienza sull'Appennino Romagnolo: quali sensazioni hai provato in questa solitaria avventura? Ci sono stati momenti in cui hai avuto paura?***

"Le sensazioni che ho provato durante questa esperienza sono state tante e tutte davvero intense.

Camminare per chilometri e chilometri senza incontrare nessuno, dormire nel bosco, bere dai ruscelli, stare seduto sul terreno in silenzio a guardare e ad ascoltare la vita che scorreva intorno a me, sono tutte cose che ti fanno veramente sentire parte di quell'ecosistema di cui effettivamente facciamo parte, ma di cui spesso non ci rendiamo conto.

<div class="wp-caption alignright" id="attachment_431" style="width: 310px">[![Paesaggi mozzafiato](../uploads/2014/04/paesaggio-1-300x239.jpg)](https://myhumus.com/wp-content/uploads/2014/04/paesaggio-1.jpg)Paesaggi mozzafiato.

Ricordo la sorpresa di quando, una volta entrato in un capanno di cacciatori, un ghiro è sbucato dal suo nascondiglio e ha iniziato a guardarmi. Gli ho lasciato un pezzo di biscotto sulla trave nella quale si trovava e dopo poco lui si è avvicinato, ha afferrato il biscotto con la bocca ed è fuggito di nuovo nel suo nascondiglio.

Ricordo, poi, il disappunto provato quando, deviato ed allungato il percorso per raggiungere una fonte d'acqua indicata sulla mappa, mi sono trovato di fronte ad una mandria di vacche che pascolava attorno all'abbeveratoio dal quale avrei dovuto fare rifornimento.

Ho aspettato per diverso tempo che si spostassero, ma non c'è stato modo: sono dovuto tornare sulla mia strada, rimanendo senza acqua per tanti altri chilometri.

Di paura, però, non è ne ho mai avuta; mi sento molto più sicuro in mezzo ai boschi e alle montagne che giù in città. Per me è una cosa abbastanza normale, anche se mi rendo conto che per tanti possa non essere così, soprattutto quando certe cose si fanno in solitaria".

***Perché scattare delle Polaroid? E' una ricerca di essenzialità?***

"Sì, è stata una ricerca di essenzialità come un tentativo di concentrare l'attenzione non solo sull'estetica, ma anche sull'intero valore concettuale del progetto.

Volevo che fosse l'intera esperienza del cammino a caricarsi del grado di "opera", e non solamente la sua restituzione estetica. Per questo ho scattato foto, tenuto un diario e registrato le tracce GPS dell'intero cammino, per documentare in maniera eterogenea il tutto.

In particolare, scattare con una macchina fotografica istantanea totalmente automatica mi ha permesso di documentare ciò che vedevo, che vivevo e su cui mi concentravo, senza distrazioni tipiche della tecnica fotografica e della ricerca formale che si mettono in atto quando si scatta una fotografia.

Inoltre, mi piaceva l'idea di avere stampe già pronte e, quindi, il fatto di non dovermi concentrare su un'altra operazione, com'è appunto quella della stampa, che in fotografia assume un valore formale molto importante".

***Hai in mente altre avventure per boschi?***

"Ho in mente tante altre avventure, per boschi e non, ma sempre sulle montagne, che considero un po' il mio habitat naturale. Molto spesso ne organizzo alcune di breve durata (2 o 3 giorni) sia sugli Appennini che sulle Alpi. Per quelle più lunghe, invece, serve un minimo di organizzazione in più, come nel caso della Gea, che mi piacerebbe percorrere per intero a breve.

Si tratta della "Grande Escursione Appenninica", un cammino di 375 km che, partendo da Bocca Trabaria, al confine tra Toscana, Umbria e Marche, arriva fino al Passo dei Due Santi, al confine con la Liguria, percorrendo tutto il crinale dell'Appennino Tosco-Romagnolo e Tosco-Emiliano.

Il sogno, poi, è quello di riuscire un giorno a percorrere uno dei grandi trekking Nepalesi, come quello dell'Annapurna. Spero di riuscire, prima o poi, a realizzarlo assieme a tanti altri progetti e sogni che albergano in me".

![](https://myhumus.com/nextgen-attach_to_post/preview/id--443)

