---
title: 'A proposito di cambiamenti climatici&#8230;'
date: '2015-10-15T10:19:14+00:00'
description: ''
featuredImage: ../uploads/2015/10/Joshua-Earle-banner-150x150.jpg
category:
    - Green Mix
tags:
    - 'cambiamenti climatici'
    - COP21
    - 'global warming'
    - Sostenibilità

_yoast_wpseo_focuskw:
    - 'cambiamenti climatici'
_yoast_wpseo_title:
    - 'A proposito di cambiamenti climatici... - MyHumus'
_yoast_wpseo_metadesc:
    - 'Italian Climate Network è un''associazione italiana che, ogni giorno, combatte i cambiamenti climatici cercando di garantire un futuro sostenibile.'
_yoast_wpseo_linkdex:
    - '87'

_yoast_wpseo_primary_category:
    - '71'
---


"*Ah, non ci sono più le stagioni di una volta!*" l'abbiamo ascoltata centinaia di volte, non è vero?
Effettivamente non ci sono più le stagioni di una volta, il mondo in cui viviamo sta cambiando molto rapidamente.
Ci basti pensare a quanto poco ci azzeccano le previsioni meteo in questi ultimi anni: "*Domani tempo per lo più soleggiato e temperature in aumento*" - tempesta e grandine - "*Dopodomani precipitazioni tutto il giorno*" - e c'è un sole da far impallidire le Maldive.
Non ci sono più le stagioni di una volta, non ci sono più i ghiacciai di una volta, non c'è più il sole buono di una volta. E ancora: non ci sono più le precipitazioni di una volta, né tantomeno la disponibilità idrica e l'agricoltura di qualità di un tempo.
Tutto ciò si ripercuote sul nostro stato di salute, perché è dall'ecosistema in cui viviamo che dipende la qualità della nostra vita: malato l'ambiente, malati noi.
Il cambiamento climatico rappresenta una delle maggiori sfide dei prossimi anni e la nostra generazione è l'ultima a poter agire concretamente.
Proprio a questo proposito, dal 30 novembre all'11 dicembre 2015, la città di Parigi ospiterà la XXI Conferenza delle Parti ([COP21](http://www.cop21.gouv.fr/en)) della Convenzione quadro delle Nazioni Unite sui Cambiamenti Climatici (UNFCCC), una delle più importanti conferenze internazionali organizzate in territorio francese.
Se si parla tanto della COP21, c'è un motivo bello e buono: nelle due settimane di negoziato, infatti, migliaia di delegati e di ricercatori si riverseranno nella Ville Lumière per individuare - e trovare, si spera! - un accordo internazionale e vincolante sul clima in grado di limitare il riscaldamento globale al di sotto dei 2°C.
Ogni Paese è stato invitato a proporre valide soluzioni per la riduzione del consumo di combustibili fossili, per il contenimento delle emissioni di gas serra e per il conseguente riscaldamento globale.
Quali accordi verranno raggiunti?

<iframe allowfullscreen="true" class="youtube-player" height="608" src="https://www.youtube.com/embed/0n6hleA7M6o?version=3&rel=1&fs=1&autohide=2&showsearch=0&showinfo=1&iv_load_policy=1&wmode=transparent" style="border:0;" type="text/html" width="1080"></iframe>

Fra i presenti alla conferenza ci sarà anche un'associazione italiana che, da alcuni anni, si batte in difesa del clima e del futuro sostenibile dell'Italia, [Italian Climate Network](http://www.italiaclima.org).

<div class="wp-caption alignright" id="attachment_2406" style="width: 243px">[![Veronica Caciagli](../uploads/2015/10/Veronica-300x300.jpg)](https://myhumus.com/wp-content/uploads/2015/10/Veronica.jpg)Veronica Caciagli

Qualche giorno fa ho intervistato Veronica Caciagli, esperta di politiche riguardanti i cambiamenti climatici e l'energia nonché co-founder e Presidente dell'associazione.

#### Gentile Dott.ssa Caciagli, innanzitutto grazie della Sua preziosa disponibilità. Diamo inizio a questa intervista cercando di conoscere meglio Italian Climate Network: quando nasce e perché?

"Questa associazione è nata nel 2011 per costruire un ponte fra scienza del clima e pubblico. Il gruppo di fondatori - costituito da me, da alcuni climatologi e da altri professionisti che si occupano di clima - pensava che ci fosse un buco nell'informazione inerente i cambiamenti climatici, in particolare per la quantità ed il grado di approfondimento delle informazioni; inoltre, in Italia era totalmente assente l'informazione sui negoziati climatici.
Italian Climate Network è partner di [350.org](http://350.org), il movimento mondiale per il clima, con cui organizziamo giornate di mobilitazione.
Le successive attività si sono sviluppate e arricchite anche grazie all'aggiunta dei volontari: ad oggi abbiamo un team di 30 persone, oltre agli associati".

#### Come viene percepito l'argomento climatico, in Italia? Pensa che la sensibilità a tal proposito sia in aumento?

"Sì, sta aumentando rispetto agli scorsi anni, ma non è ancora sufficiente. Le persone faticano a collegare le cause e le conseguenze dei cambiamenti climatici. Non dovrebbe essere difficile, visto che in Italia stiamo assistendo ad un aumento consistente dei fenomeni atmosferici estremi, ma ancora fatichiamo a far comprendere la connessione tra tutti i punti: i fenomeni atmosferici estremi sono una conseguenza dei cambiamenti climatici e si collegano all'aumento di gas serra in atmosfera, provocato dalla produzione di energia da fonte fossile e dal disboscamento.
C'è da dire che le nuove generazioni sono più sensibili, attente e interessate al clima, in parte grazie alle scuole e ad alcuni insegnanti pionieri dell'educazione ambientale e, in altra misura, grazie alle maggiori informazioni che corrono sul web.
Buona parte del nostro team è composto da giovani di età inferiore ai 26 anni che si relazionano anche con ragazzi di altri paesi del mondo".

#### Quali sono le attività che vi coinvolgono maggiormente?

"Adesso ci stiamo preparando alla COP21 di Parigi: nel corso delle due settimane, la nostra delegazione porterà alla conferenza circa venti persone. Condurremo un'attività intensiva di comunicazione, con un reporting giornaliero e diverse dirette in live streaming. È interessante sottolineare che, anche in questo caso, una parte consistente del gruppo sarà composto da ragazzi under 26.
Da poco tempo abbiamo una nuova sezione a cui teniamo molto, [Donne, Diritti e Clima](http://www.italiaclima.org/attivita/donne-diritti-e-clima/), che riguarda le questioni di genere femminile: in Italia si parla poco dei cambiamenti climatici e, ancora meno, delle questioni di genere rispetto ai cambiamenti del clima, ma in realtà è un punto fondamentale.
Le donne dei Paesi in Via di Sviluppo sono le figure più vulnerabili ai cambiamenti climatici, quelle che hanno meno possibilità di adattamento e di difesa, perciò non è possibile pensare di applicare efficaci politiche di adattamento senza considerare la condizione femminile; in molte società, oltretutto, sono le donne ad occuparsi maggiormente della gestione della casa e delle risorse, così come dell'educazione dei figli e dell'educazione ambientale.
Insieme ad altre associazioni, inoltre, stiamo per lanciare "[Divestment](http://350.org/category/topic/divestment/)" - una campagna che nasce da 350.org e che, successivamente, si è diffusa in tantissimi Paesi del mondo grazie alle associazioni locali - per chiedere a fondi, enti ed istituzioni di togliere i finanziamenti destinati alle fonti fossili. Negli USA, e in diverse altre nazioni, questa campagna ha avuto molto riscontro.
Facciamo parte della Coalizione per il Clima che, il 29 novembre, organizzerà una manifestazione nazionale che si terrà a Roma per la vigilia della Conferenza di Parigi".

#### Ora parliamo della COP21, la Conferenza Internazionale sul Clima che si terrà a Parigi e che dovrà condurre ad un accordo internazionale sul clima. Nel dicembre 2015 ci si prepara a raggiungere una serie di decisioni, in primis un accordo da applicare a tutti i Paesi. Bene, la mia domanda è: a che punto siamo, secondo Lei?

"Gli impegni della maggioranza degli Stati del mondo sono stati presentati e alla UNFCCC, l'organismo delle Nazioni Unite che si occupa dei cambiamenti climatici, sono giunti quelli che potrebbero essere gli impegni.
Ora è in corso la valutazione del loro effetto aggregato. Intanto, la maggioranza dei Paesi del mondo ha presentato i propri impegni e questo è un grande passo in avanti; per conoscere il risultato atteso, però, dovremo aspettare ancora".

#### Lei pensa che la COP21 sia un'opportunità reale per l'adozione di un modello di sviluppo sostenibile? Non teme che sia l'ennesima presa di coscienza?

"Sarà un momento fondamentale, un appuntamento immancabile, una condizione necessaria ma non sufficiente: non è il singolo evento che cambia le sorti del nostro pianeta.
Gli Stati stanno presentando degli impegni che, successivamente, saranno trasferiti in un trattato che ci auguriamo sarà vincolante.
Le questione sono: saranno sufficienti? E soprattutto: saranno perseguiti? Queste sono le vere sfide, e sono sfide di medio e lungo termine che richiederanno un forte impegno da parte della società civile.
Dobbiamo anche renderci conto che, ad oggi, esistono due visioni del mondo contrapposte: quella che prevede il mantenimento dello *status quo* con le fonte fossili di energia e quella che prevede una transizione veloce verso una produzione di energia da fonte rinnovabile. Dal momento che ci sono interessi contrastanti in gioco, la campagna "Divestment" è particolarmente importante perché direttamente collegata alla questione finanziaria.
Ci sono aziende energetiche che cercano nuovi combustibili fossili, nuove riserve di petrolio e di carbone, investendo soldi che non porteranno ad avere un reddito collegato. Questo è semplicemente folle!".

#### Ciò che verrà deciso sarà sufficiente a combattere una crescita delle temperature medie globali, secondo Lei?

"Credo che a Parigi si potrà giungere ad un accordo in grado di mitigare l'aumento delle emissioni climalteranti, ma credo che non sarà sufficiente a evitare il rischio di aumenti delle temperature non accettabili.
Una volta conclusasi la COP21, servirà non far trascorrere troppo tempo per mettere in pratica i nuovi passi da seguire e occorrerà un maggiore sforzo da parte della società civile, da Parigi in poi.
Incrociamo le dita...e rimbocchiamoci le maniche!".

> *Non contribuire al rilascio di emissioni in atmosfera: usa la [bici!](https://myhumus.com/category/trasporti-2/)*
>  *Foto di copertina: [Joshua Earle](http://www.joshuaearlephotography.com/?utm_source=Unsplash&utm_medium=website&utm_campaign=unsplash#home) via [Unsplash](https://unsplash.com).*

