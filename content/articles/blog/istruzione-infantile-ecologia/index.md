---
title: 'Coltivare all'asilo: come ti rinnovo l'istruzione infantile'
date: '2016-03-17T11:01:29+00:00'
description: 'Nursery Fields Forever vuole rinnovare l'istruzione infantile stimolando lo sviluppo di una coscienza ecologica. Coltivare all'asilo è solo un esempio'
featuredImage: ../uploads/2016/03/aut-aut-banner-150x150.jpg
category:
    - Ecoprogetti
tags:
    - 'agricoltura urbana'
    - Ecologia
    - educazione
    - 'istruzione infantile'

_yoast_wpseo_focuskw:
    - 'istruzione infantile'
_yoast_wpseo_title:
    - 'L''orto e l''asilo: come ti rinnovo l''istruzione infantile - MyHumus'
_yoast_wpseo_metadesc:
    - '"Nursery Fields Forever" è un progetto che intende rinnovare l''istruzione infantile stimolando lo sviluppo di una coscienza ecologica.'
_yoast_wpseo_linkdex:
    - '84'

_yoast_wpseo_primary_category:
    - '68'
---


Ci sono diverse cose che mi lasciano piuttosto perplessa, una di queste riguarda il mondo dei bambini: spesso e volentieri i cuccioli umani non hanno idea di come siano fatti una mucca, una gallina oppure un ortaggio.
Anni fa mi rifiutavo di crederci eppure, chiacchierando con chi è divenuto genitore, ho capito che non è così scontato che le nuove generazioni conoscano il mondo che le circonda.
In casi come questi su chi ricade la colpa? Sui genitori? Sulle strutture educative? O forse su entrambi?
Giuro che non ho idea di quale possa essere la risposta, ma ci sto seriamente riflettendo...
Se ripenso alla mia infanzia non posso non ricordare le infinite corse a piedini nudi nel parco (specifico *piedini* perché, dopo alcuni anni, lievitarono in un 41 e mezzo di tutto rispetto), le esplorazioni alla ricerca delle pigne, le osservazioni degli animali da cortile del nonno, le mani sporche di terra. Seppure vivessimo in città, il gioco implicava quasi sempre un avvicinamento al **mondo naturale**.
A pensarci bene, in effetti, non ricordo alcuna esperienza legata al mondo naturale condotta all'interno dell'asilo...

Ma torniamo a noi e al problema in questione: **molti bambini non conoscono l'ecosistema**.
Come rinnovare l'**istruzione infantile**? Come offrire nuovi stimoli ai più piccoli e metterli in contatto diretto con il mondo che li circonda?

<div class="wp-caption alignright" id="attachment_2726" style="width: 310px">[![educazione infantile, istruzione, ambiente](../uploads/2016/03/aut-aut-300x169.jpg)](https://myhumus.com/wp-content/uploads/2016/03/aut-aut.jpg)Da sinistra: Gabriele, Jonathan, Edoardo e Davide.

Una possibile risposta giunge dai quattro architetti di *[aut- -aut](http://www.aut--aut.it)*, all'anagrafe Gabriele Capobianco, Jonathan Lazar, Edoardo Capuzzo Dolcetta e Davide Troiani.
Insieme hanno ideato un progetto che coniuga infanzia e **coscienza ambientale**, *Nursery Fields Forever*, ovvero l'orto nell'asilo: fin dalla più tenera età, i bambini hanno la possibilità di avvicinarsi all'**agricoltura urbana** interagendo con piante ed animali, sperimentando in prima persona.
La proposta di questo giovane team ha suscitato moltissimo interesse mediatico e si è aggiudicata il primo premio al concorso di idee London Nursery School indetto da [AWR Competitions](http://www.awrcompetitions.com).
Ecco la mia intervista a Jonathan Lazar.

#### Ciao Jonathan! Come primissima cosa, grazie di aver accettato questa intervista. Diamo inizio alla nostra chiacchierata presentando brevemente aut- -aut: di cosa si occupa, esattamente? Qual è la vostra filosofia?

"Grazie a te, Anna!
*aut- -aut* è il luogo immateriale in cui alcuni giovani architetti hanno deciso di far convergere il loro impegno.
Per noi *aut- -aut* è una piattaforma aperta, flessibile ed orizzontale, capace di dilatarsi o di restringersi a seconda dell'esigenza e delle competenze necessarie per affrontare un determinato tema.
Riteniamo che il progetto di architettura, oltre ad essere uno strumento di ricerca e di lettura critica del contesto e delle sue contraddizioni, costituisca un vero è proprio dispositivo capace di convogliare un determinato discorso attraverso la figurazione di spazi nuovi e, alle volte, provocatori".

#### Qualche giorno fa sono venuta a conoscenza del vostro progetto: portare l'orto negli asili. È fantastico! Ti va di raccontarmi com'è nata questa idea?

"Certo. L'idea è nata dal confronto del gruppo di progettazione (composto da Gabriele, Edoardo, Davide e me) nell'affrontare il tema proposto dal concorso di idee London Nursery School bandito da AWR Competitions.
Da questo confronto è emersa la volontà di lavorare sull'**approccio educativo** dell'asilo piuttosto che sulle sue caratteristiche meramente spaziali.
Sebbene l'idea ci sembrasse banale, ci siamo resi conto che l'innata propensione all'**esplorazione della natura** che i bambini possiedono non è affatto riconosciuta, alimentata e valorizzata dalla scuola. Abbiamo pensato che fosse giusto proporre un'inversione di tendenza attraverso la diffusione di un tipo di approccio che, per quanto semplice, è risultato essere provocatorio, suscitando l'interesse di molti".

<div class="wp-caption aligncenter" id="attachment_2733" style="width: 848px">[![istruzione infantile, educazione, ambiente](../uploads/2016/03/02_diagram_01-1024x402.jpg)](https://myhumus.com/wp-content/uploads/2016/03/02_diagram_01.jpg)Quando scuola, tecnica e natura si fondono insieme.

#### Quale consapevolezza ambientale viene normalmente trasmessa ai più piccoli all'interno degli asili e delle scuole materne? Giusto per capirci, i bambini sanno com'è fatta una mucca o una gallina?

"Benché esistano numerosi esempi di asili virtuosi, per lo più di ascendenza montessoriana, la relazione con l'orto e con gli animali è, anche in queste strutture, quasi sempre limitata a momenti dedicati o a sporadiche visite a fattorie didattiche. Pensiamo invece che le giornate dei piccoli debbano essere pervase dal rapporto con la natura e scandite dal suo ritmo.
I bambini, soprattutto quelli che abitano le grandi città, ignorano il funzionamento dei processi naturali più elementari: alcuni veramente non conoscono l'origine del latte che bevono quotidianamente o pensano che i fagioli crescano in barattoli di latta... mia madre insegna alle elementari, quindi ho una testimone!
La causa di ciò è da ascrivere alla **mancanza di esperienza diretta** e alla **negazione processuale** generata dall'egemonia industriale del comparto agroalimentare".

#### Qual è l'obiettivo del vostro progetto? Quale tipo di apprendimento viene proposto?

"Il progetto, sviscerando la sua etimologia, getta avanti, attraverso la rappresentazione, ciò che auspica. Allo stesso tempo esso è capace di rendere evidenti strati della realtà altrimenti invisibili. Queste due operazioni determinano una certa autonomia performativa del progetto.
Speriamo che Nursery Fields Forever possa sollecitare la nascita di asili in cui lo sviluppo emozionale, cognitivo e sociale dei bambini sia stimolato attraverso l'**interazione con piante ed animali** nonchè attraverso la **collaborazione** **tra compagni** che condividono una missione comune.
Per questo abbiamo proposto spazialità che ibridano ambienti scolastici classici ed ambienti agricoli in cui ad una divisione in classi è preferita una routine giornaliera basata sul prendersi cura di piante ed animali.
Crediamo fermamente che sia necessario sviluppare una coscienza ambientale fin dall'infanzia, che sarà poi la coscienza ambientale di futuri adulti che faranno scelte di consumo memori dell'esperienza vissuta".

<div class="wp-caption aligncenter" id="attachment_2734" style="width: 848px">[![istruzione infantile, educazione, ambiente, ecologia](../uploads/2016/03/03_diagram_02-1024x761.jpg)](https://myhumus.com/wp-content/uploads/2016/03/03_diagram_02.jpg)Imparare a conoscere la natura attraverso la pratica.

#### Avete già "sperimentato" la vostra idea in qualche struttura?

"No, ancora no. E probabilmente esistono centinaia di norme igienico sanitarie che rendono la nostra proposta difficilmente attualizzabile...per non parlare della **diffusa** **mancanza di sensibilità** verso determinati temi.
La volontà propagandistica che è alla base della scelta del metodo di rappresentazione del progetto - di lettura non certo limitata ai soli addetti ai lavori - è stata premiata dall'**ampia risonanza mediatica** e dall'interesse diffuso per un rinnovamento dell'istruzione infantile in chiave ambientalista.
Speriamo che questo interesse si traduca presto in qualcosa di concreto. Noi siamo pronti a sviluppare l'idea iniziale che abbiamo proposto".

#### Cosa vi attende nei prossimi mesi?

"Ognuno di noi sta portando avanti progetti indipendenti e insieme stiamo lavorando a nuove proposte per concorsi. Alcune di esse affrontano nuovamente il tema dell'educazione infantile".

> Bambini e sostenibilità: missione possibile! Leggi anche l'intervista a [Renzo](https://myhumus.com/giocattoli/) - l'inventore di giocattoli - e quella ad [Armadio Verde](https://myhumus.com/armadio-verde-swapping/)!
