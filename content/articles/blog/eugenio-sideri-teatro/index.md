---
title: 'Alfonsina Strada, una ciclista a teatro'
date: '2014-03-27T00:00:17+00:00'
description: ''
featuredImage: ../uploads/2014/11/euge-iniziale-150x150.jpg
category:
    - Mobilità sostenibile
tags:
    - Bicicletta
    - Emancipazione femminile
    - Sport
---


[![Eugenio Sideri](../uploads/2014/11/euge-iniziale-300x224.jpg)](https://myhumus.com/wp-content/uploads/2014/11/euge-iniziale.jpg)Eugenio Sideri.

***"Ma dove vai bellezza in bicicletta,***

***così di fretta pedalando con ardor?***

***Le gambe snelle tornite e belle***

***m'hanno già messo la passione dentro al cuor!***

***Ma dove vai con i capelli al vento***

***col cuor contento e col sorriso incantator?***

***Se tu lo vuoi o prima o poi***

***arriveremo sul traguardo dell'amor!"***

Recita così la famosa "Bellezza in bicicletta", risalente agli anni '50.

Esiste anche un film del 1951, avente lo stesso titolo e diretto da Carlo Campogalliani, che vede come protagoniste due giovani ragazze romane (interpretate da Delia Scala e da Silvana Pampanini) desiderose di diventare ballerine della compagnia di Totò.

Decise a sfondare, scappano verso Milano imbattendosi, però, in tutta una serie di peripezie che le conduce a Bologna, città nella quale apprendono dello scioglimento della compagnia di ballo di Totò. A quel punto, decidono di iscriversi ad una gara ciclistica femminile con arrivo a Milano, vincendola grazie al passaggio su un camion militare.

Pellicola a parte, a quei tempi non era facile essere donne sportive.

Agli inizi del secolo scorso, infatti, c'era tutto tranne l'emancipazione femminile, tantomeno quella sportiva.

Fortunatamente esistono sempre le eccezioni che confermano la regola e, in questo caso, l'eccezione ha un nome e un cognome: Alfonsina Morini, classe 1891, originaria di Castelfranco Emilia ed unica donna iscritta al Giro d'Italia del 1924. Mai sentita nominare?

<div class="wp-caption alignright" id="attachment_418" style="width: 196px">[![Alfonsina Strada](../uploads/2014/03/alfonsina-186x300.jpg)](https://myhumus.com/wp-content/uploads/2014/03/alfonsina.jpg)Alfonsina Strada.

Alfonsina fu una ciclista di strada.

Per l'esattezza, fu la prima donna a competere in gare maschili quali il Giro di Lombardia e, come appena citato, il Giro d'Italia. Insomma, un vero simbolo di emancipazione sportiva femminile.

Seconda di dieci fratelli, Alfonsina imparò a pedalare sulla bicicletta fatiscente del padre...e fu subito amore.

Se ne appassionò a tal punto che, già all'età di 14 anni, iniziò a partecipare a diverse gare ciclistiche, di nascosto, mentendo ai genitori che la credevano alla Messa domenicale.

Quando la madre lo venne a sapere, le intimò di sposarsi e di cercare un'altra casa. E così, sempre quattordicenne, Alfonsina sposò Luigi Strada.

Cosa chiese come regalo di nozze? Semplice: una bicicletta.

Perché Alfonsina era una tipa tosta, altroché, e la bici rappresentava tanto, per lei, se non tutto.

Dopo una vita colma di avventure sportive, Alfonsina morì a Milano nel 1959.

Una cinquantina d'anni dopo, qualcuno l'ha presa per mano per condurla a teatro: Eugenio Sideri, drammaturgo e regista ravennate nonché fondatore, nel 2001, di Lady Godiva Teatro ([www.eugeniosideri.com](http://www.eugeniosideri.com)).

"Finisce per A" è la sua opera teatrale che racconta la storia di Alfonsina. Il titolo si riferisce ad un fatto realmente accaduto: quando Alfonsina si recò a Milano per iscriversi al Giro del 1924, il giorno della punzonatura l'addetto la iscrisse come 'Alfonsin Strada'. Non si è mai saputo se sia stato un errore grafico o una dimenticanza voluta, proprio dinanzi all'imbarazzo di iscrivere una donna.

Ecco, proprio partendo da questa 'A' mancante, Eugenio ha immaginato Alfonsina protestare per rivendicarla, come a rivendicare non solo il proprio nome corretto, ma il suo essere donna, compiutamente donna, nonché ciclista.

E allora Alfonsina, ad un certo punto dell'opera teatrale, grida al mondo che il suo nome, appunto, "finisce per A"!

***Eugenio: sei drammaturgo, regista, docente di recitazione, autore di diverse pièces teatrali, fondatore di "Lady Godiva Teatro", sei stato perfino invitato a tenere alcune lezioni presso gli atenei di Urbino, Verona, Roma e Forlì. Finora, nella tua vita, hai fatto di tutto tranne che andare in bicicletta. Che cosa ti ha avvicinato a questo mondo?***

"Ciao Anna, è una domanda bellissima e giustissima! In realtà, sono cresciuto abituato all'uso della bicicletta.

In città è uno spostamento rapido, comodo e veloce. Non devi preoccuparti del parcheggio, del ticket, del traffico: la bicicletta vince sempre. Ed io, fino all'adolescenza compresa, l'ho adoperata, e parecchio, un po' come (credo) i miei concittadini e molti romagnoli della "bassa". Poi sono arrivate l'auto e la pigrizia e, successivamente, la moto, di cui sono appassionato. E allora la bici è rimasta in garage, credo di averla venduta.

Dopo l'adolescenza c'è stata una lunga pausa di quasi 20 anni, finchè non è arrivato Napoleone, nome di battaglia di Umberto Ricci, partigiano. E' stato da quel nome che ho intrapreso, anni fa, una lunga ricerca sul periodo della Resistenza. Sono nati due testi e due spettacoli: "Napoleone" e "44 - Il coraggio della scelta".

Incontrare quel tremendo periodo storico e sociale mi ha portato, inevitabilmente, alle biciclette. I partigiani romagnoli e, in particolare, le staffette, ne facevano grande uso (non dimentichiamoci che siamo tra il '43 e il '45). Ecco allora la bicicletta come "attore", non solo come strumento o oggetto di scena, che diventa co-protagonista accanto alle storie di uomini e di donne eroiche.

Successivamente, nacque anche "Nome di battaglia", uno spettacolo di teatro-danza dedicato alle staffette partigiane. Era incredibile vedere la bicicletta, in scena, danzare e parlare: sì, era un vero e proprio deuteragonista, l'attore che compariva accanto al protagonista, il "secondo attore" nel dramma greco. Poi è arrivata Alfonsina...".

***Come riportato nell'introduzione all'intervista, "Finisce per A" parla della storica ciclista Alfonsina Strada che, a tutti gli effetti, può essere considerata un esempio di emancipazione femminile. Come hai conosciuto questo personaggio sportivo e cosa ti ha colpito di questa donna?***

<div class="wp-caption alignright" id="attachment_419" style="width: 310px">[![Patrizia Bollini](../uploads/2014/03/patrizia-300x300.jpg)](https://myhumus.com/wp-content/uploads/2014/03/patrizia.jpg)Patrizia Bollini.

"Conobbi Alfonsina attraverso Patrizia Bollini.

In quel momento, quando lei me ne parlò per la prima volta, non potevo immaginare che ne avrei scritto la storia e nemmeno che Patrizia l'avrebbe interpretata.

La cosa fondamentale furono gli occhi di Patrizia: erano illuminati e la sua voce era diversa dal solito. Questo mi colpì, perché è sempre riservata, non facile a mostrare gli entusiasmi. Stavolta, invece, era luminosa.

Ho pensato che qualcosa non tornava e occorreva vederci chiaro.

Così ho letto la biografia di Alfonsina, curata da Paolo Facchinetti, ed ho iniziato a scrivere le prime pagine. A dire la verità, dovevano rimanere cinque o sei, una sorta di piccolo monologo che avevo intenzione di regalare a Patrizia.

E così feci, dicendole di farne quello che voleva..."

***...e invece che cosa accadde?***

"E invece lei, dopo aver letto le pagine, mi chiamò subito, invitandomi a continuare. Ero dubbioso, ma Patrizia insisteva. E più insisteva, più io mi incuriosivo alla vita di Alfonsina.

Allora presi la decisione definitiva di scrivere il copione per intero. Avevo bisogno, come spesso accade, di piccole storie per comporre il quadro generale.

L'idea iniziale era di mostrare Alfonsina al Giro d'Italia del '24, ma anche di raccontare le vicende che seguirono, visto che lei dedicò tutta la vita alla bicicletta".

***Com'è proseguita l'avventura di Alfonsina verso il teatro?***

"In breve tempo ho terminato la prima stesura del copione. Patrizia ed io abbiamo cominciato subito a dargli una forma teatrale, a provarlo.

Io, in soffitta, avevo una vecchia Bianchi dei primi anni '70: in scena c'erano Patrizia e la Bianchi.

<div class="wp-caption alignright" id="attachment_420" style="width: 310px">[![Patrizia nei panni di Alfonsina (Ph. Achille Lepera)](../uploads/2014/03/patrizia-in-bici-300x300.jpg)](https://myhumus.com/wp-content/uploads/2014/03/patrizia-in-bici.jpg)Patrizia nei panni di Alfonsina (Ph. Achille Lepera).

Da lì siamo partiti a raccontare il Giro del '24, per poi passare a Parigi, una delle città che, più volte, ha ospitato la ciclista che si esibiva nei teatri in numeri acrobatici con la bicicletta (alcuni esempi: il salto dal trampolino, il salto nel cerchio di fuoco, la ruota della morte).

Mancava la parte conclusiva della sua vita e decidemmo di far parlare il marito dell'indomita "regina della pedivella", Luigi, rinchiuso per gravi problemi mentali nel manicomio di S. Colombano, nei pressi di Milano, per quasi 30 anni.

Alfonsina lo andava spesso a trovare, naturalmente pedalando: Bologna-Milano, andata e ritorno. Diceva che "andava a trovare il suo Luigi, così si allenava anche un po'".

Luigi divenne il pretesto per raccontare gli ultimi anni della ciclista. E' stata la parte più sentimentale, per me, quella che più mi ha commosso mentre la scrivevo: sentivo una sorta di tenerezza in quest'uomo che vedeva i successi della moglie e, a modo suo, pur nella sua malattia mentale, ne era fiero e orgoglioso. E Alfonsina ha sempre ricambiato un affetto sincero e spontaneo verso di lui, non dimenticandolo mai.

Quando ho iniziato a scrivere le prime pagine su Alfonsina, ero ancora in tournée con44 e avevo ben impresse nella memoria le vicende e le imprese eroiche delle staffette partigiane. Incontrare un'altra donna, a modo suo eroica e coraggiosa, e pur sempre in bicicletta, fu un po' come non cambiare strada.

Ero già sull'onda.

Certo, le imprese delle staffette non sono certo paragonabili: alcune di loro hanno dato la vita per la libertà. Però c'era uno stato d'animo comune, una determinazione che rendeva simili queste donne e ne faceva esempi".

***Come veniva considerata Alfonsina a quei tempi?***

"Ci sono due fasi della presenza al Giro di Alfonsina: la prima è tremenda e arriva fino a poco più di metà Giro.

La satira e le vignette erano spietate e la folla, specie le donne, non era da meno: sembra che le gridassero di tutto, quando passava, e il termine più comune era '*puttana!*'. La sua presenza al Giro era un'attrazione pubblicitaria (in quell'edizione mancavano i grandi campioni, per divergenze tra gli organizzatori e gli sponsor).

Pensa che la famosa canzone "Bellezza in Bicicletta" sembra sia nata come sfottò dedicato a lei: le famose *"gambe belle, tornite e snelle"* citate nella prima strofa non erano certo quelle di Alfonsina, tozza robusta e muscolosa!

La seconda fase, invece, cominciò verso le ultime tappe: Alfonsina, nonostante tutto e tutti, continuava a correre il Giro. Tutti pensavano che avrebbe mollato dopo poche tappe ma, al contrario, lei continuava, indomita.

I colleghi cominciarono a rispettarla e la sua fama proliferò. Ora il pubblico la incitava e acclamava.

Quando arrivò all'ippodromo Zappoli di Bologna, sede dell'arrivo nella tappa emiliano-romagnola, fu un tripudio".

***Mentre Alfonsina pedala, conversa con un Gesù che è ubiquitario, cioè in ogni cosa. Perché hai pensato ad un soliloquio, Eugenio?***

*"Eh, caro Gesù, non sempre le cose vanno come uno vuole..."* è stata la prima battuta che ho scritto. Ed è rimasta anche nell'elaborazione del copione.

Immaginavo una persona che affrontava le salite in bicicletta, in solitaria, distanziata dal gruppo. Immaginavo il suo silenzio, l'esclusivo rumore delle pedalate e della natura.

A cosa pensa un ciclista in quel silenzio e in quelle mostruose fatiche?

Io avevo sempre praticato sport di squadra, così provai ad immaginare cosa potesse avere nella testa un ciclista durante le ore di gara.

Guardavo e ascoltavo Alfonsina pedalare e faticare, i muscoli stremati, lo sforzo affondare il suo respiro e così, osservandola nei miei pensieri, è come se l'avessi sentita parlare con se stessa e cercare un interlocutore, quasi a volersi distrarre un po', a cercare di far trascorrere i metri e la fatica con un po' di sollievo.

È lei che, nel mio "film" interiore, ha detto quella frase quasi come un intercalare, a chiamare qualcuno distrattamente, a cercare una sorta di Gesù nell'aria, nella natura, sull'asfalto o in sterrato...e qui, nel suo falso dialogo, appunto, giustamente "soliloquio", ricorda e rivede il percorso della sua vita che l'ha portata fino a lì, sulle strade di quel tanto agognato Giro d'Italia maschile".

***Quali persone hanno collaborato con te alla realizzazione di questo interessante progetto artistico?***

<div class="wp-caption alignright" id="attachment_421" style="width: 310px">[![Patrizia in una scena di "Finisce per A" (Ph. Achille Lepera)](../uploads/2014/03/patrizia-e-stereo-300x199.jpg)](https://myhumus.com/wp-content/uploads/2014/03/patrizia-e-stereo.jpg)Patrizia in una scena di "Finisce per A" (Ph. Achille Lepera).

"Patrizia, l'interprete di Alfonsina, è l'anima vera dello spettacolo: senza di lei non avrei conosciuto Alfonsina.

Con la medesima tenacia di tre anni fa, continua a portarla in scena con forza e determinazione.

E' stata fondamentale anche nella scrittura, sia per il costante confronto che avevamo sulle parole che scrivevo, sia nel suggerirmi situazioni e piccole storie da aggiungere. Non c'è stata battuta sulla quale non mi sia confrontato con lei e, grazie al suo supporto, spesso sono riuscito a trovare le parole giuste".

***Per "giusto" cosa intendi?***

"Con 'giusto' intendo la parola non letteraria, magari meno bella a leggersi, ma funzionale alla scena. Non è semplice, ma quando si scrive per il teatro occorre spesso dimenticarsi di essere autori di storie e di parole: in scena, la carta diventa carne.

Questo passaggio è fondamentale e l'autore deve sapersi mettere a servizio dell'attore. Certo, succede anche il contrario; è infatti in questo scambio continuo che si costruisce una drammaturgia.

Fondamentale è stato anche l'arrivo di Gabriele Tesauri, regista dello spettacolo.

<div class="wp-caption alignright" id="attachment_422" style="width: 310px">[![Gabriele Tesauri](../uploads/2014/03/tesauri-300x300.jpg)](https://myhumus.com/wp-content/uploads/2014/03/tesauri.jpg)Gabriele Tesauri.

Io e Patrizia avevamo imbastito alcune scene e Gabriele le ha ordinate e ricostruite con ordine e precisione, dando al lavoro una dimensione narrativa lineare e pulita.

Credo che l'arrivo di Gabriele abbia segnato la crescita scenica del personaggio di Alfonsina: grazie a lui e alle sue indicazioni, Patrizia ha trovato maggiormente il personaggio.

E' stato incredibile vedere un vero e proprio cambiamento già dopo pochi giorni di prove con Gabriele: le battute erano le stesse di prima, ma ora c'era il personaggio. E' stato un po' come vedere e sentire tutto con nuovi occhi e nuove orecchie.

Ora Alfonsina viveva!"

***In quali teatri state proponendo "Finisce per A"?***

"Lo spettacolo è stato recentemente ospitato a Bruxelles, presso l'[Istituto Italiano di Cultura](http://www.iicbruxelles.esteri.it/IIC_Bruxelles).

Inoltre, Alfonsina sarà in scena al [Teatro Rossini](http://www.teatrorossini.it) di Lugo (Ravenna) il 18 maggio 2014 alle ore 21:00, in occasione del passaggio del Giro d'Italia dalla città.

Vogliamo portare Alfonsina anche fuori dall'Italia. Lo so, sto per dire un luogo comune, ma lo dico ugualmente: a volte c'è quasi più attenzione all'estero, per questa bellissima storia tutta italiana, che nel nostro Paese".

