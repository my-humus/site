---
title: "Renzo ama costruire giocattoli"
date: '2015-04-30T10:00:51+00:00'
description: 'Renzo Laporta vive a Ravenna e utilizza materiali riciclati per ideare e costruire giocattoli all'interno dei centri educativi.'
featuredImage: ./grande-banner.jpg
category:
    - Green Mix
tags:
    - Giocattoli
    - Gioco
    - Hand made
    - Sostenibilità
---


![Renzo Laporta](./renzo-laporta.jpg)

Era da un po' di tempo che cercavo qualcuno che sapesse costruire giocattoli di legno, o giocattoli in generale. La scorsa settimana, un amico mi ha suggerito un mio concittadino ravennate: **Renzo Laporta**.
Renzo, in effetti, è un *toy maker* che vive a Ravenna e che costruisce giocattoli utilizzando materiali riciclati. È una persona molto gentile che parla a bassa voce e che, si nota chiaramente, ha una passione sfrenata per questo tipo di hobby.

### Ciao, Renzo! Dimmi, qual è la tua concezione dell'infanzia? E perché costruire giocattoli?

![Componibile](./componibile-car-3.jpg)

> Ciao, Anna! Sai, credo che il gioco debba collegarsi alla terra, alla materia e all'esperienza.
>
> Serve **tornare alla genuinità del gioco riconoscendo** la genuinità dell'infanzia che, oggi, è andata un po' persa.
>
> Per quanto riguarda la concezione dell'infanzia, mi piace la visione di Eugenio Montale in *Fine dell'infanzia*. È una poesia che parla del momento il cui bambino avverte l'arrivo della pre-adolescenza e abbandona ciò che + stato fino a quel momento.
>
> La modernità vede il bambino come un piccolo adulto. Il minore ha sì la necessità di essere protetto, accudito, ma non sottomesso. Non concordo con un approccio eccessivamente autoritario e con i genitori che sovraccaricano i figli con un numero abnorme di impegni.
>
> Dico *no* all'iper protezione e *sì* alla possibilità di **sperimentare** e di **conoscere attraverso l'esperienza del gioco**.
>
> Propongo attività che si esprimono all'interno dei contesti educativi in generale come, ad esempio, le scuole.
>
> Diversi anni fa ho conosciuto il fondatore del centro [La Lucertola](http://www.lalucertola.org/italiano/introduzione.html) di Ravenna, Roberto Papetti, ora in pensione. È stato insieme a lui che ho riscoperto il **fascino del giocattolo fatto a mano**.

![Uno dei giocattoli realizzati da Renzo: elogio alla creatività!](./5376.jpg)

> Un po' di tempo fa, a Londra, ho insegnato l'arte di **costruire giocattoli con materiali di scarto** in diverse scuole e centri. Ecco che subito si scopre una cultura del gioco secondo il punto di vista del bambino.

### Qual è il valore aggiunto dei tuoi giocattoli fatti a mano?

> A Londra ho scoperto la parola *accessibilità*, e credo sia proprio questo il valore aggiunto dei miei giocattoli.
>
> È importante riuscire a costruire giocattoli utilizzando pochi strumenti accessibili. Questo perché i bambini possano cimentarsi nell'impresa anche a casa, senza difficoltà.
>
> In questi anni ho messo a punto il mio stile. Quando devo costruire giocattoli a mano utilizzo il cartone, la carta, la colla liquida, la plastica e il nastro isolante da elettricista.
>
> Non ricorro a strumenti elettrici o, comunque, ritenuti pericolosi dagli adulti. L'obiettivo è **essere creativi servendosi di ciò che si può trovare in casa**.

### Dove lavori? Hai un laboratorio per costruire giocattoli?

![Laboratorio](./5371.jpg)

> Anni fa il mio laboratorio era al centro *La Lucertola*, ora non ce l'ho più. Porto il gioco in scuole, centri ricreativi estivi, doposcuola, gruppi di famiglie e laboratori al mare.
>
> Mi piace vedere nel mio trolley il mio laboratorio: tutto quello che mi serve è lì dentro.

### Quanto interesse c'è da parte dei genitori ad acquistare giocattoli fatti a mano? Trovi che gli adulti di oggi abbiano senso pratico?

> Noto sempre un grande interesse quando si tratta di costruire giocattoli a mano. A differenza di quelli commerciali, non è così comune vederne in giro.
>
> **Gli adulti di oggi hanno meno manualità** ma, in compenso, sono più propensi al dialogo e all'accordo. C'è più disponibilità a negoziare, considerando un ipotetico problema anche dal punto di vista del bambino.
>
> E comunque, durante i laboratori che ho condotto finora, è stato più frequente vedere gli adulti tagliarsi rispetto ai bambini!

![Componibile](./componibile-car-1.jpg)

Foto di copertina: [Wolfgang Lonien](http://www.flickr.com/photos/99713555@N00/5967155061) via [Photopin](http://photopin.com).

![Componibile](./componibile-car-2.jpg)
