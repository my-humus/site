---
title: 'Luigi: ciclismo, avventura e batticuore'
date: '2015-09-24T10:25:26+00:00'
description: 'Tre anni fa, Luigi Barilari ha percorso 4.870 km in 11 giorni e 22 ore. La sua storia parla di ciclismo, di amicizia e della voglia di farcela.'
featuredImage: ./luigi-barilari.jpg
category:
    - Mobilità sostenibile
tags:
    - Avventura
    - Ciclismo
    - RAAM
---


Qualche mese fa, mio fratello e la sua ragazza hanno attraversato gli Stati Uniti, dalla costa ovest a quella est, a bordo di un'auto presa a noleggio; l'esperienza è stata incredibile, dicono, e alcune fotografie lasciano credere che abbiano ragione.

Il mio unico cruccio al riguardo, è il seguente: l'uso della macchina.

Sarà che sono per l'uso della bici o delle gambe, sempre e comunque, anche in vacanza. E sarà che la bici ti consente di entrare in stretto contatto con tutto ciò che ti circonda, facendoti vivere sensazioni uniche, irripetibili...

Ok, mi rendo perfettamente conto che il *coast to coast* americano non sia proprio una cosa alla portata di tutti; nel senso, non è che una mattina, così, all'improvviso, puoi svegliarti e dire: "*Tesoro, scappo un attimo nello Utah a comprare il pane. Vuoi anche dell'insalata? Vabbè tu pensaci e poi, al massimo, mi mandi un sms*". Ecco, non funziona esattamente così.

Humour a parte, c'è qualcuno, in quel di Forlì, che ha deciso di attraversare gli States a bordo della propria bicicletta: [Luigi Barilari](http://www.luigibarilari.it/wordpress/).

![Luigi Barilari](./luigi-barilari-2011.jpg)

Luigi, classe 1955, è una persona sorridente, senza paura e dal fantastico accento romagnolo. La sua è una di quelle storie che continueresti ad ascoltare per ore ed ore, anche perché, a raccontarla, sono i suoi occhi che brillano.

Luigi e la sua umiltà, Luigi e il suo amore per la bici, Luigi e la sua vita dedicata alla continua sfida con sé stesso.

Siete pronti a leggere una storia fantastica?

#### Ehi Luigi, com'è nata la tua passione per la bici?

> Ciao Anna! La mia passione per la bici è nata quando ero un ragazzino. Pensa che ho dovuto abbandonarla per colpa del mio medico di famiglia: diceva che il mal di stomaco, di cui spesso soffrivo, era dovuto alla bicicletta!
> 
> Ho ripreso in mano il ciclismo dopo essermi sposato, quando i miei figli erano già abbastanza grandi, continuando per 3-4 anni per poi smettere nuovamente.
> 
> È solo nel 1996 che ho ripreso con una certa frequenza, e ciò che mi ha spinto a rimettermi in sella è stato l'interesse di mio figlio Gianluca verso questa disciplina sportiva.
> 
> I migliori anni del nostro rapporto sono stati proprio quelli in cui pedalavamo insieme: Gianluca è stata la molla che mi ha spinto a rimettermi in sella.
> 
> Via via che il tempo passava, la mia passione per la bici aumentava sempre di più, e la mia salute fisica ne beneficiava.
> 
> Nel 1996 ho affrontato la mia prima [Nove Colli](http://www.novecolli.it), la più importante granfondo del nostro territorio: in 6 ore e 45 minuti ho percorso 130 km.
> 
> Poi, nel 2002, è stata la volta del mio primo Prestigio, un percorso dato da 7 diverse corse che formano uno dei circuiti più belli di tutta Italia.

![Prestigio](./prestigio.jpg)

#### E poi? Continua a raccontare: la tua storia mi appassiona!

> Nel 2004, insieme ad alcuni amici ciclisti, ho fondato il [Team Outsider](http://www.luigibarilari.it/TeamOutsiders_Storia.html), presente e attivo ancora oggi.
> 
> Nell'ambito delle granfondo, la mia miglior prestazione è stata la Nove Colli del 2006: 200 km percorsi in 6 ore e 45 minuti (lo stesso tempo impiegato ad affrontare i 130 km nel 1996... non male, come risultato!).
> 
> Nel mondo delle granfondo c'era molto agonismo e sentivo la necessità di guardare la bici con altri occhi; via via che i miei allenamenti proseguivano, oltretutto, mi rendevo sempre più conto di avere buone prestazioni nelle lunghe percorrenze.
> 
> È così che, dopo aver partecipato alla Rimini-Viareggio (302 km), mi sono appassionato al mondo delle randonnée (stimolato anche dall'amico Giorgio Zauli, che già vi partecipava).
> 
> Nel 2007 ho accompagnato Giorgio alla randonnée più famosa d'Europa, la [Parigi-Brest-Parigi](http://www.paris-brest-paris.org) (1230 km), ripromettendomi di affrontarla anch'io. L'atmosfera era magica, non vedevo l'ora di vivere quell'impresa!
> 
> Con questo obiettivo nella testa, ho iniziato a "macinare" sempre più km: 400..500..fino ai miei primi 900 km nella Sorrento-Tropea-Sorrento, un tragitto percorso insieme a Carla Sedioli, la ciclista insieme alla quale avevo partecipato alla Rimini-Viareggio.
> 
> Nel 2010 ho raggiunto il traguardo della [1001 Miglia](http://www.1001migliaitalia.it), la randonnée più lunga d'Europa: 1660 km percorsi in 88 ore.
> 
> Mi scoprivo sempre più attratto dalle lunghe percorrenze e dall'attraversamento di luoghi diversi fra loro, e più facevo fatica, più ero soddisfatto dei miei risultati.
> 
> La Parigi-Brest-Parigi l'ho affrontata nel 2011, ed è stata una gran bella soddisfazione! Due anni fa, invece, ho conseguito [La Magnifica](http://www.granfondolamagnifica.it), la granfondo di 130 km che inizia e finisce a Forlì.

![Parigi-Brest-Parigi](./parigi-brest.jpg)

#### Luigi, cos'è la bici per te? Ti va di dirmelo?

> Certo! La bici è una valvola di sfogo, è salute, libertà, energia, adrenalina, e ti aiuta a vedere le cose più chiare e in positivo. Pensa che molti dei miei problemi li ho risolti pedalando. La bici mi ha reso un'inguaribile ottimista.

#### Bene, ora che mi sono fatta un'idea delle tue imprese passate, voglio arrivare a parlare di quella più incredibile: la RAAM (Race Across America). Quando e perché hai deciso di cimentarti in questa avventura?

> Quando si parla di [RAAM](http://www.raceacrossamerica.org/raam/raam2.php?N_webcat_id=1) si fa riferimento all'Ultracycling, ovvero ad una competizione in solitaria: è il mitico "coast to coast" degli Stati Uniti, però fatto a ritroso rispetto al cammino dei pionieri del 1800.
> 
> Il mio interesse nei suoi confronti è nato dalla mia passione per le randonnée. Nel 2011, inoltre, avevo partecipato alla presentazione di uno dei 9 italiani che avevano preso parte alla RAAM, la prima ed unica donna ad aver affrontato l'avventura: Sabrina Bianchi. Dopo quell'incontro, la Race Across America è ufficialmente divenuta la mia ossessione: non potevo farmela scappare.
> 
> Ho subito chiesto a Mauro Farabegoli, il team manager di Sabrina, di accompagnarmi in questa nuova avventura: attraversare l'America da costa a costa in un tempo massimo di 12 giorni.
> 
> È così che abbiamo fondato un team di persone e, a partire dalla fine del 2011, ci siamo incontrati con cadenza mensile per studiare l'organizzazione dell'impresa e per conoscerci più a fondo.
> 
> La mia preparazione ha richiesto un anno e la sfida è giunta nel 2012.
> 
> La Race Across America non è affatto semplice da fronteggiare: ho percorso 4.870 km in 11 giorni e 22 ore (dopo i primi 900 km, sono iniziati i primi dolorini al fondoschiena...).
> 
> Sono partito da Ocean Side, in California, e sono arrivato ad Annapolis, nel Maryland, pedalando mediamente per 20 ore al giorno; nelle altre 4 ore riposavo (dormivo circa 2 ore al giorno), mangiavo e mi lavavo.
> 
> Una faticaccia!

#### Quali stati hai attraversato?

> Parecchi: California, Arizona, Utah, Colorado, Cansas, Missouri, Illinois, Indiana, Ohio, West Virginia, Pennsylvania e Maryland.

#### Dov'era il tuo team di supporto tecnico?

> Il furgoncino di supporto era sempre dietro di me. Il gruppo tecnico era composto dal team manager Mauro Farabegoli, da diversi autisti, dal cuoco e da un video operatore.
> 
> Senza il mio gruppo non ce l'avrei fatta: erano loro a comunicarmi le direttive attraverso il megafono installato sul furgone, e ad impormi di mangiare e di bere ad intervalli regolari.
> 
> Pensa che, di notte, temendo che mi addormentassi mentre ero in sella alla bici, diffondevano la musica che avevo nel mio smartphone attraverso l'altoparlante.

`youtube: 94H9rN3HTVI`

#### Hai mai avuto paura? Hai mai pensato di non farcela?

> Sì, ho avuto diversi momenti di sconforto. Le pendenze, in alcuni punti, superavano il 14%, e ricordo ancora quella trentina di km, molto trafficati e pericolosissimi. Il tragitto non è stato semplice, alcuni tratti di strada sono stati piuttosto pericolosi.
> 
> A darmi la forza è stata la voglia di farcela e di non deludere il mio team di supporto tecnico: tutti lavoravano affinché potessi dare il massimo, giorno dopo giorno.

#### Quanto ti ha emozionato giungere al traguardo della RAAM?

> Quando sono arrivato alla fine, l'emozione è stata enorme, incommensurabile.
> 
> Sono diventato l'eroe dei miei nipotini! Al mio ritorno, la cittadina di Forlì mi ha accolto con una grande festa, il sindaco mi ha addirittura premiato. In occasione di una festa che abbiamo organizzato alla fiera, è stato proiettato il filmato, e la torta che ho tagliato, naturalmente, era a forma di bici.

![RAAM](./raam-arrivo.jpg)

#### C'è una frase che ti ha colpito in modo particolare?
 
> Sì, quella di una ragazza che, dopo aver visto il nostro video, ha detto: '*È bellissima l'umiltà con cui avete affrontato questa avventura*'. Quello è stato il complimento più bello.

![Traguardo](./traguardo.jpg)

*La bici è il tuo chiodo fisso? Pedala fino alla rubrica [Trasporti](https://myhumus.com/category/trasporti-2/)!*

