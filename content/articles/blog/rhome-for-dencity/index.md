---
title: 'A Roma si fa architettura sostenibile!'
date: '2015-02-05T00:00:22+00:00'
description: 'RhOME for denCity è il progetto vincitore del Solar Decathlon Europe 2014. Si tratta di un ambizioso lavoro di squadra in architettura sostenibile.'
featuredImage: ./casa-rhome-12.jpg
category:
    - Ecoprogetti
tags:
    - Città sostenibile
    - Innovazione
    - Sostenibilità
    - Tecnologia green
---


In questi giorni sono venuta a conoscienza di un progetto molto ambizioso nell'ambito dell'architettura sostenibile. Si chiama [RhOME for denCity](http://www.rhomefordencity.it) ed è stato condotto dal Dipartimento di Architettura dell'[Università Roma Tre](http://www.uniroma3.it), (con a capo gli architetti Chiara Tonelli, Gabriele Bellingeri e Stefano Converso.
Una collaborazione, questa, che ha coinvolto anche i dipartimenti di Ingegneria e di Economia. Professori, studenti, dottorandi e professionisti hanno collaborato alla realizzazione di un progetto di casa sostenibile. È la cosiddetta *Casa RhOME* che, fra le altre cose, ha vinto il [Solar Decathlon Europe 2014](http://www.solardecathlon2014.fr/en/) a Versailles.
Insomma, si fa sul serio!

![Nicola Moscheni](./nicola-moscheni.jpg)

L'intervistato di questa settimana si chiama Nicola Moscheni, ha 26 anni studia Progettazione Architettura all'Università Roma Tre. All'interno di RhOME è communication coordinator.

![Casa-RhOME (Ph. Lorenzo-Procaccini)](./rhome-building-site-6.jpg)

### Ciao, Nicola. Qual è l'obiettivo di questo progetto di architettura sostenibile?

> RhOME progetta sul tessuto romano e lavora su zone che si sono costruite nel tempo. Sono aree senza servizi, senza spazi di condivisione, senza una dimensione commerciale attiva e con molti problemi di mobilità.
>
> RhOME for denCity è un progetto di architettura sostenibile che intende **risanare queste aree migliorando la qualità di vita degli abitanti**. Punta anche a **diminuire l'impatto ambientale** nelle fasi di costruzione e di futuro utilizzo delle strutture.
>
> Si tratta di un *eco-quartiere* composto da edifici in legno realizzati seguendo un modello di prefabbricazione. Le soluzioni, però, sono molto flessibili e rispondono alla nuova domanda abitativa. Sono veloci da costruire, ad altissima efficienza energetica e, allo stesso tempo, con un costo di costruzione molto basso, paragonabile a quello dell'edilizia popolare.
>
> **Sostenibilità ambientale, economica e sociale** trovano in RhOME un punto d'incontro.

![Casa-RhOME (Ph. Lorenzo-Procaccini)](./rhome-building-site-5.jpg)

### Spiegami: su quali principi si basa RhOME for denCity?

> **L'obiettivo del progetto è l'utente finale**. Non si può parlare di alta efficienza energetica senza considerare l'abitante della casa. Dobbiamo **avvicinare tutti alle nuove tecnologie e alla sostenibilità**. Ecco perché Casa RhOME è pensata innanzitutto come un luogo da abitare, e non solo come una 'macchina' ad altissime capacità.
>
> Abbiamo integrato le grandi tecnologie e i nuovi brevetti messi in campo con gli aspetti architettonici, costruttivi e di vita nella casa. È un organismo unico in cui ogni elemento, sistema e tecnologia lavorano in sinergia con chi abiti la casa. Si tratta di una **costruzione a secco**, veloce da assemblare e che **consente interventi tempestivi**. Allo stesso tempo, è una struttura pesante che garantisce **alte prestazioni strutturali, termiche e di comfort**. E riduce le dispersioni e gli sprechi.
>
> *Ridurre prima di consumare* ha supportato il progetto fin da subito. Siamo noi gli attori principali della rivoluzione sostenibile, dobbiamo conoscere quali siano gli aspetti del risparmio energetico come *abitanti delle case* ancor prima che come progettisti.
>
> Ci siamo sempre impegnati in questo, in due anni di lavoro abbiamo organizzato varie campagne di sensibilizzazione su come essere più green. L'architettura sostenibile può fare molto, in questo senso.

![Casa-RhOME (Ph. Lorenzo-Procaccini)](./casa-rhome-1.jpg)

### Quale quartiere è stato pensato per la realizzazione del progetto, e perché?

> Per la sperimentazione progettuale è stata scelta la zona di **Tor Fiscale**, che è uno dei poli del grande parco dell'Appia. Al suo interno accoglie importanti pre-esistenze storiche come i resti di due acquedotti di epoca romana e rinascimentale.
>
> Su queste presenze monumentali insistono edificazioni abusive che vorremmo eliminare. Vorremmo restituire al luogo la sua bellezza e offrire agli abitanti condizioni abitative più sicure e confortevoli. L'architettura sostenibile può apportare un enorme contributo.

![Casa-RhOME (Ph. Lorenzo-Procaccini)](./casa-rhome-10.jpg)

### È un modello di architettura sostenibile replicabile anche altrove?

> Sì, con opportune modifiche a seconda del luogo, del clima e dello stato dei fatti. **RhOME può intervenire in molte realtà**, non necessariamente su edifici *ex novo*, ma applicando i principi del progetto anche al costruito.
>
> L'applicazione come modello insediativo è una cosa molto delicata e non automatica nella sua realizzazione. Tuttavia, potrebbe diventare un'occasione di scambio per la ricerca e l'applicazione di modelli innovativi.
>
> Serve esportare competenze e modelli applicabili secondo la situazione economica e la realtà sociale. Non esistono limiti in fatto di innovazioni tecnologiche e di modelli di intervento.
>
> Perché non pensare a una riqualificazione delle grandi favelas brasiliane o delle bidonville argentine? Non solo ricostruendo un tessuto cittadino danneggiato, ma anche una cultura tecnologica rinnovata e una coscienza maggiore sul risparmio energetico.

![Casa-RhOME (Ph. Lorenzo-Procaccini)](./casa-rhome-14.jpg)

### Quali realtà sono state coinvolte nella realizzazione di questo progetto di architettura sostenibile?

> Università, giovani e aziende. Insieme abbiamo messo in campo nuovi brevetti e soluzioni innovative che, ora, sono commercializzati.

`youtube: goMPUC59ppo`

### Cosa riservano i mesi futuri?

> Tanto e poco. Riceviamo diverse proposte nel campo dell'architettura sostenibile. Molti sono anche i settori in cui ognuno di noi si sta muovendo per portare avanti il lavoro iniziato con RhOME.
>
> Stiamo cercando di far sì che il nostro lavoro non resti solo un esperimento da competizione. Non è facile muovere una macchina come questa, ma non molliamo!

![Casa-RhOME (Ph. Lorenzo-Procaccini)](./casa-rhome-18.jpg)

Foto di copertina: Lorenzo Procaccini.
