---
title: "Vivibilità in Italia: parliamone"
date: "2015-11-26T11:25:07+00:00"
description: 'Italia: vivibilità sì o vivibilità no? Il dossier di Legambiente "Ecosistema Urbano" cerca di dare una risposta.'
featuredImage: ./rowan-heuvel.jpg
category:
  - Green Mix
tags:
  - Ecosistema urbano
  - Salute
  - Sostenibilità
  - Vivibilità
---

Poco tempo fa ho consultato [Ecosistema Urbano](http://www.legambiente.it/contenuti/comunicati/ecosistema-urbano-xxii-edizione), il rapporto annuale di Legambiente sulla vivibilità in Italia. Checché se ne dica, il Bel Paese fatica a migliorarsi sul fronte ambientale.

![Mirko Laurenti](./legambiente-mirko-laurenti.jpg)

Alla sua [XXII edizione](http://www.legambiente.it/sites/default/files/docs/ecosistemaurbano_2015_xxiiedizione.pdf), il dossier è appena stato pubblicato e, purtroppo, non offre una grande immagine del nostro Paese. _Stanche_, _ingessate_ e _pigre_ sono gli aggettivi che meglio sembrano delineare le nostre città.
Qualche giorno ne ho parlato insieme a Mirko Laurenti, direttamente coinvolto nella stesura del documento.

### Ciao, Mirko! Come primissima cosa, presentati...

> Ciao, Anna. In Legambiente mi occupo di tutte le fasi di stesura di _Ecosistema Urbano_ che inviamo alle amministrazioni comunali, avendo cura della sua diffusione e della raccolta e verifica dei dati.
>
> La parte tecnica di questo lavoro è affidata all'Istituto di Ricerche Ambiente Italia, che certifica il dato stesso.

### Cos'è _Ecosistema Urbano_? Serve a misurare la vivibilità in Italia?

> _Ecosistema Urbano_ è una ricerca sulla **vivibilità ambientale dei capoluoghi di provincia italiani**. È una delle prime esperienze mondiali di **reporting ambientale**.
>
> È una foto della situazione di una certa città in termini di pressione ambientale e di risposta data dagli amministratori ad alcune criticità.
>
> Questo specifico dossier aiuta a **capire la situazione di una città rispetto a un modello ideale**. Misura, appunto, la vivibilità in Italia.

### Quali indicatori avete preso in considerazione?

> Nel tempo ci siamo adeguati a quelli che erano alcuni degli indici più monitorati a livello europeo e mondiale.
>
> I **18 indicatori complessivi** hanno riguardato la qualità dell'aria, la gestione delle acque, i rifiuti, il trasporto pubblico, la mobilità, l'incidentalità stradale e l'energia.

### Quali passi in avanti sono stati compiuti se consideriamo il grado di vivibilità in Italia?

> Quest'anno, di passi in avanti, non ce ne sono stati. **Abbiamo un sistema estremamente lento e ingessato**.
>
> Ci sono aree del Paese che, storicamente, sono più focalizzate su un miglioramento ambientale. Le risposte meno positive arrivano dalle città medio-grandi del Sud.
>
> L'Italia è ancora un Paese diviso: se il Centro-Nord ospita vere e proprie eccellenze in alcuni settori chiave, il Sud non riesce a programmare nulla che vada al di là dell'emergenza quotidiana.

### Quali problemi presentano le città d'Italia? In che modo dovrebbero migliorarsi?

> I problemi maggiori riguardano l'**inquinamento atmosferico** e la **mobilità**. Siamo ancora troppo incentrati sull'uso dell'auto privata e troppo poco avvezzi a sistemi di mobilità integrati.
>
> C'è difficoltà a intendere il mezzo di trasporto pubblico come un'effettiva alternativa capace di rispondere alle necessità quotidiane. È più semplice puntare l'attenzione sui sistemi di mobilità privata.

### E il motivo dove risiede?

> Risiede nell'**inefficienza** e nella **scarsa programmazione**.
>
> I mezzi pubblici, spesso, non sono in grado di rispondere alle esigenze diffuse. Questo rappresenta un problema. Le metropoli del nostro Paese faticano a offrire mezzi di trasporto efficienti e questa è una piaga che continuiamo a portarci dietro.
>
> La vivibilità in Italia non può migliorare senza un upgrade in questo senso.

### Cos'hanno Verbania, Trento, Bolzano e Belluno che altri capoluoghi non hanno? È una questione legata alla cultura?

> È sì una predisposizione culturale, ma anche una facilità di accesso a certe condizioni che le grandi città non sanno ancora offrire.
>
> Bolzano, ad esempio, racchiude in sé tantissime eccellenze. Presta moltissima attenzione al solare, all'edilizia sostenibile e alla mobilità green. In sé rappresenta un esempio di eccellenza a livello italiano ed europeo.

### La voce di Legambiente viene ascoltata quando si parla di migliorare la vivibilità in Italia?

> Non troppo. Le nostre segnalazioni non vengono affrontate in modo risolutivo. Vuoi per la difficoltà di programmazione, vuoi per le risorse, vuoi per via delle peculiarità dei territori.

### Il giudizio di Legambiente è complessivamente negativo, giusto?

> Sì, buona parte dei giudizi sono negativi. Nei settori della raccolta differenziata e delle energie rinnovabili si intravede un po' di luce.
>
> Soprattutto per quanto riguarda la raccolta differenziata, la media dei rifiuti raccolti in questo modo si è innalzata enormemente. Anche nel Centro e nel Sud Italia.

### Ho una curiosità: scegliere di diventare virtuosa è qualcosa che costa molto a un'amministrazione?

> Scelte di questo tipo, almeno nel periodo iniziale, implicano un costo leggermente maggiore rispetto a soluzioni più semplici da gestire. Nel tempo, però, vengono ammortizzate.
>
> Adottare l'illuminazione pubblica a LED, ad esempio, è un intervento ammortizzabile nel tempo che aiuta a ridurre i consumi e a migliorare sensibilmente la qualità della vita. Spesso, purtroppo, scelte lungimiranti, che però ripagano a distanza di 4 o 5 anni, passano in secondo piano.

### Prima di salutarci, ti chiedo: un cambiamento di tipo green implicherebbe anche un aumento del lavoro?

> È una bella domanda. Sì, un cambiamento implicherebbe indubbiamente una **differenziazione di impieghi e di forza lavoro**, servirebbero tante professionalità.
>
> È anche per questo motivo che Legambiente intravede, nella green economy, un'opportunità sociale ed economica. Diversificare serve a diventare più sostenibili, ma anche a offrire lavoro.
>
> **Il cambiamento culturale implica quasi sempre un'opportunità economica**.

Foto di copertina: [Rowan Heuvel](http://www.insolitus.nl/?utm_source=Unsplash&utm_medium=website&utm_campaign=unsplash) via [Unsplash](https://unsplash.com).
