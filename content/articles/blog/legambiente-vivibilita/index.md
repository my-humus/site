---
title: "L'Italia è sinonimo di vivibilità?"
date: '2015-11-26T11:25:07+00:00'
description: 'Italia: vivibilità sì o vivibilità no? Il dossier di Legambiente "Ecosistema Urbano" cerca di dare una risposta.'
featuredImage: ./rowan-heuvel.jpg
category:
    - Green Mix
    - Mobilità sostenibile
tags:
    - Ecosistema urbano
    - Salute
    - Sostenibilità
    - Vivibilità
---


L'Italia, tutta spaghetti e mandolino, tutta Capri e Portofino, tutta lasagne, canederli e carbonara. *Che fame*.
Se agli stranieri dici di essere italiano, loro spesso rispondono con un sorriso seguito da parole come "*Gondola*", "*Torre di Pisa*", gli immancabili Totò, Sofia Loren e Fellini. C'è qualcuno che azzarda pure "*Fiat, Agnelli!*".
L'Italia - ormai lo abbiamo capito - è pizza, mandolino e molte altre cose, ma è anche un Paese che fatica a migliorarsi sul piano ambientale.
Se vi domandate come sono giunta a questa conclusione, vi rispondo attraverso due semplici parole: *[Ecosistema Urbano](http://www.legambiente.it/contenuti/comunicati/ecosistema-urbano-xxii-edizione)*, il rapporto annuale di Legambiente riguardante la vivibilità ambientale nei capoluoghi di provincia italiani.

![Mirko Laurenti](./legambiente-mirko-laurenti.jpg)

Il dossier è alla sua [XXII edizione](http://www.legambiente.it/sites/default/files/docs/ecosistemaurbano_2015_xxiiedizione.pdf), è appena stato pubblicato e, purtroppo, non offre una grande immagine dell'Italia: "stanche", "ingessate" e "pigre" sono gli aggettivi che meglio sembrano delineare l'atteggiamento delle nostre città.
Qualche giorno fa ho parlato di questo argomento insieme a Mirko Laurenti, figura direttamente coinvolta nella stesura di questo documento...

#### Ciao Mirko! Cominciamo l'intervista con una tua breve presentazione...

"Ciao Anna! Mi chiamo Mirko Laurenti e, in Legambiente, mi occupo di tutte le fasi di stesura del questionario relativo ad *Ecosistema Urbano* che inviamo alle amministrazioni comunali, avendo cura della sua diffusione e della raccolta e verifica dei dati.
La parte tecnica di questo minuzioso lavoro è affidata all'Istituto di Ricerche Ambiente Italia, con cui abbiamo rapporti fin dalla prima edizione di *Ecosistema Urbano*, che certifica il dato stesso".

#### Cos'è Ecosistema Urbano? A cosa serve?

"*Ecosistema Urbano* è una ricerca sulla vivibilità ambientale dei capoluoghi di provincia italiani ed è una delle prime esperienze mondiali di reporting ambientale.
Possiamo intenderlo come una foto di quella che è la situazione di una determinata città sotto il punto di vista della pressione ambientale e della risposta che gli amministratori riescono a dare ad alcune criticità.
Questo specifico dossier aiuta a capire la situazione di una città rispetto ad un modello ideale".

#### Quali indicatori avete preso in considerazione?

"Il set iniziale di indicatori era piuttosto grossolano e poi, nel tempo, ci siamo adeguati a quelli che erano alcuni degli indici più monitorati a livello europeo e mondiale.
I 18 indicatori complessivi - che ci hanno permesso di mettere a confronto i 104 capoluoghi di provincia italiani - hanno riguardato la qualità dell'aria, la gestione delle acque, i rifiuti, il trasporto pubblico, la mobilità, l'incidentalità stradale e l'energia".

#### Quali passi in avanti sono stati compiuti?

"Quest'anno, di passi in avanti, non ce ne sono stati. Abbiamo un sistema estremamente lento e ingessato.
Ci sono aree del Paese che, storicamente, sono più focalizzate su un miglioramento ambientale (alcuni esempi sono Bolzano e Belluno); le risposte meno positive arrivano dalle città medio-grandi del Sud.
Da questo punto di vista, l'Italia è ancora un Paese diviso in due: se il Centro-Nord ospita realtà che arrivano a poter essere considerate delle vere e proprie eccellenze in alcuni settori chiave (come, ad esempio, quello dei rifiuti), il Sud non riesce a programmare nulla che vada al di là dell'emergenza quotidiana".

#### Quali problemi presentano le città d'Italia? In che modo dovrebbero migliorare?

"I problemi maggiori riguardano l'inquinamento atmosferico e la mobilità (ancora troppo incentrata sull'uso dell'auto privata e su una scarsa diffusione di sistemi di mobilità integrati).
Dai dati che abbiamo raccolto emerge tutta la difficoltà ad intendere il mezzo di trasporto pubblico come un'effettiva alternativa capace di rispondere alle necessità quotidiane. È più semplice puntare l'attenzione sui sistemi di mobilità privata come, ad esempio, le auto e le moto".

#### E il motivo dove risiede?

"Risiede nell'inefficienza e nella scarsa programmazione. Spesso accade che i mezzi pubblici a cui ricorriamo con tanta fatica non sono in grado di rispondere alle esigenze diffuse. Anche questo fattore rappresenta un problema.
Le metropoli del nostro Paese faticano ad offrire mezzi di trasporto efficienti e questa è una piaga che continuiamo a portarci dietro...".

#### Cos'hanno Verbania, Trento, Bolzano e Belluno che altri capoluoghi non hanno? È una questione legata alla cultura?

"È sì una predisposizione culturale, ma anche una facilità di accesso a determinate condizioni che le grandi città non sanno ancora offrire.
Bolzano, ad esempio, racchiude in sé tantissime eccellenze: presta moltissima attenzione verso il solare, verso l'edilizia sostenibile e la mobilità green, rappresentando un esempio di eccellenza a livello italiano ed europeo".

#### La voce di Legambiente viene ascoltata?

"*Ni*. Le nostre segnalazioni non vengono affrontate in modo risolutivo, vuoi per la difficoltà di programmazione, vuoi per le risorse, vuoi per via delle peculiarità dei territori".

#### Il giudizio di Legambiente è complessivamente negativo, giusto?

"Sì, buona parte dei giudizi sono negativi. È soprattutto nei settori della raccolta differenziata e delle energie rinnovabili che si intravede qualche luce, è in questi due indici che intravediamo piccoli passi in avanti già da qualche anno.
Soprattutto per quanto riguarda la raccolta differenziata, la media dei rifiuti raccolti in questo modo si è innalzata enormemente, anche nel Centro e nel Sud Italia".

#### Ho una curiosità: scegliere di diventare green è qualcosa che costa molto ad un'amministrazione?

"Scelte di questo tipo, almeno nel periodo iniziale, implicano un costo leggermente maggiore rispetto a soluzioni più semplici da gestire. Nel tempo, però, vengono ammortizzate.
Adottare l'illuminazione pubblica a led com'è accaduto a Roma o a Torino, ad esempio, è un intervento ammortizzabile nel tempo che aiuta a ridurre i consumi e a migliorare sensibilmente la qualità della vita.
Spesso, purtroppo, scelte lungimiranti - che però ripagano a distanza di 4-5 anni - passano in secondo piano".

#### Un cambiamento di tipo "green" implicherebbe anche un aumento del lavoro?

"È una bella domanda. Sì, un cambiamento implicherebbe indubbiamente una differenziazione di impieghi e di forza lavoro, sarebbero necessarie tante professionalità. È anche per questo motivo che Legambiente intravede, nella green economy, un'opportunità sociale ed economica: diversificare per diventare più sostenibili e per offrire lavoro.
Il cambiamento culturale implica quasi sempre un'opportunità economica".

> Foto di copertina: [Rowan Heuvel](http://www.insolitus.nl/?utm_source=Unsplash&utm_medium=website&utm_campaign=unsplash) via [Unsplash](https://unsplash.com).

