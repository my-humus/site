---
title: 'Come ti riutilizzo lo scarto'
date: '2015-01-22T00:00:05+00:00'
description: 'RIUp è una start up dedita al riutilizzo degli scarti aziendali e alla loro trasformazione in oggetti di design componibile.'
featuredImage: ../uploads/2015/01/riup-come-riutilizzo-lo-scarto-150x150.jpg
category:
    - Ecoprogetti
tags:
    - Design
    - Riciclo
    - Riutilizzo
    - Sostenibilità
---


<div class="wp-caption alignright" id="attachment_896" style="width: 226px">[![Silvia Dal Prato](../uploads/2015/01/unnamed-233x300.jpg)](https://myhumus.com/wp-content/uploads/2015/01/unnamed.jpg)Silvia Dal Prato.

Se c'è una cosa che detesto, quella è lo spreco, in tutte le sue forme.

Dal momento che viviamo in un mondo affamato e limitato, al giorno d'oggi lo spreco assume una connotazione quasi offensiva: si tratta di un "lusso" che non possiamo più permetterci.

Per quanto mi riguarda, sono cresciuta in una famiglia in cui le parole "recupero" e "riutilizzo" sono sempre risuonate come un imperativo. Quando ero piccina e rompevo qualcosa, che si trattasse di un giocattolo oppure di un vestito, mia madre non si faceva mai prendere dal panico e ricorreva all'arte dell'arrangiarsi: rovistava in alcuni strategici cassetti riuscendo sempre a trovare il necessario per la riparazione. Era una scommessa che, puntualmente, vinceva, e su questo nessuno ha mai avuto il minimo dubbio.

*"Quando un oggetto si rompe, il bidone dell'immondizia è l'ultima cosa che devi guardare"*, ripeteva.

E c'è da dire che osservarla durante le sue riparazioni era molto istruttivo, innanzitutto perché si comprendeva il valore di ciò che si possedeva (senza cadere nella facile convinzione che qualsiasi cosa, una volta rotto, potesse essere immediatamente sostituito) e poi perché aiutava a sviluppare una discreta manualità, così come una consapevolezza ambientale.

A distanza di vent'anni, a Faenza, in provincia di Ravenna, è nata una start up che opera all'insegna dei principi di mamma Lucia: si chiama RIUp ([www.riup.eu](http://www.riup.eu)) e affronta il tema del design ecosostenibile.

Insomma, il riutilizzo come filosofia di vita...e di lavoro!

La persona che ho intervistato questa settimana è Silvia Dal Prato, architetto libero professionista e Coordinatrice Generale di questo giovane progetto.

***Ciao Silvia! Grazie di aver accettato l'intervista per MyHumus. Raccontami meglio: quando e come nasce RIUp?***

"Ciao Anna! RIUp nasce da un'esperienza precedente, chiamata "RI.KEA nella mia città", un evento rivolto alla cittadinanza come provocazione e riflessione sul riciclo e il riuso. Questo progetto è stato ideato nel 2010 da Silvia Dal Prato, architetto libero professionista che opera in vari campi, dal design all'ambito urbano e territoriale.

![Il team di RIUp](../uploads/2015/01/fotogruppoRIUp-225x300.jpeg)](https://myhumus.com/wp-content/uploads/2015/01/fotogruppoRIUp.jpeg)

Davanti al successo di "RI.KEA nella mia città", il progetto si è poi evoluto in RIUp, una start-up che produce oggetti di arredo per la casa green e sostenibili".

***Vorrei capire più nel dettaglio: qual è l'aspetto green della vostra start up?***

"RIUp si caratterizza per l'innovazione di far rientrare il concetto di design seriale e di prodotto all'interno dell'ambito del riciclo.

Vuole essere un nuovo sistema produttivo per ammortizzare l'impatto ambientale trasformando gli scarti aziendali in oggetti di design per la casa che siano funzionali, seriali, componibili e accessibili a tutti".

***Quali sono le caratteristiche dei vostri prodotti?***

"RIUp, da prodotti di discarica e scarti industriali, non rientranti all'interno del tradizionale ciclo del riciclaggio, riesce a dare una seconda vita agli elementi sotto forma di oggetti di design prodotti in maniera seriale (arredo, complementi di arredo, oggettistica), basandosi sul principio dell'autocostruzione.

Questi prodotti sono studiati e progettati in modo che sia l'utente finale a provvedere al montaggio dell'oggetto tramite l'aiuto del libretto di istruzioni a corredo di ogni prodotto".

***Dove reperite le materie prime e che cosa realizzate con esse?***

"Lavoriamo con le aziende delle nostro territorio (Faenza e circondario). Dopo aver effettuato una mappatura dei scarti emergenti disponibili, abbiamo scelto gli scarti più interessanti basandoci sui criteri RIUp che sono: la serialità, la convenienza in termini economici e di lavorazione della materia, così come la fattibilità normativa nel recuperare lo scarto".

***In che modo le altre realtà aziendali e le singole persone collaborano con voi? Qual è, quindi, il vostro modo di fare rete e di rendere partecipi le persone?***

"Per quanto riguarda gli aspetti operativi, lavoriamo con due cooperative faentine: la CEFF ([www.ceff.it](http://www.ceff.it)), una cooperativa sociale che opera per l'integrazione sociale e lavorativa di persone in difficoltà, disabili e non, ed il nostro partner produttivo per la progettazione e realizzazione dei prototipi. Poi c'è il Comitato di Amicizia ([www.comitatodiamicizia.org](http://www.comitatodiamicizia.org)), Onlus che ci aiuta per l'aspetto logistico e il ritiro della merce nelle aziende.

Per l'aspetto relativo alla progettazione, abbiamo i nostri designers all'interno del team, ma collaboriamo anche con designers e studi esterni.

Siamo sempre alla ricerca di professionisti pronti a studiare con noi il modo migliore di riusare uno scarto. Abbiamo anche un bando aperto e offriamo le *royalties* sulle vendite.

[![photo credit: <a href="https://www.flickr.com/photos/nicksie2008/14486065741/">The Nick Page</a> via <a href="http://photopin.com">photopin</a> <a href="http://creativecommons.org/licenses/by/2.0/">cc</a>](../uploads/2015/01/14486065741_4c112ec055_o-300x224.jpg)](https://myhumus.com/wp-content/uploads/2015/01/14486065741_4c112ec055_o.jpg)photo credit: [The Nick Page](https://www.flickr.com/photos/nicksie2008/14486065741/) via [photopin](http://photopin.com) [cc](http://creativecommons.org/licenses/by/2.0/).

Per chi fosse interessato: [www.riup.eu](http://www.riup.eu)".

***Avete ricevuto fondi per attivare RIUp?***

"Nel 2014 abbiamo vinto dei premi grazie alla nostra partecipazione a concorsi come "Emilia-Romagna start-up" ([www.emiliaromagnastartup.it](http://www.emiliaromagnastartup.it)), dove siamo arrivati tra i 10 finalisti, oppure "Impresa Creativa" ([www.impresacreativa.net](http://www.impresacreativa.net)) dove siamo stati fra i 3 vincitori.

Nel passato abbiamo anche vinto "Spinner ICC" che ha finanziato lo sviluppo del nostro business plan attraverso consulenze e viaggi all'estero".

***Che cosa vi aspettate da questo 2015 appena iniziato?***

"Il 2015 sarà l'anno del lancio. Stiamo lavorando sull'ultimazione dei nostri primi prototipi nell'ottica di uscire sul mercato con i nostri prodotti nella seconda metà dell'anno".

> Foto di copertina: [Nick Page](https://www.flickr.com/photos/nicksie2008/14486065741/).

