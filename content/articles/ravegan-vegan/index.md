---
title: 'Paolo, Paola e Andrea: la loro scelta vegan'
date: '2015-05-28T10:51:04+00:00'
description: 'Chiamateli "Veganpaoli" o come preferite: loro sono Paolo, Paola e Andrea e, poco più di un anno fa, hanno aperto Ravegan, una gastronomia 100% vegan.'
featuredImage: ../uploads/2015/05/11267276_10206681587542970_244752894_n1-150x150.jpg
category:
    - Cucina naturale
tags:
    - Cucina
    - Cucina vegana
    - Ecofriendly
    - Gruppo solidale di acquisto
    - Sostenibilità
    - Vegan
---


Una delle scelte più belle che abbia mai compiuto nella mia vita risale a diversi anni fa, quando decisi di diventare vegetariana.
Come vi avevo accennato in qualche passato articolo, all'epoca della mia scelta alimentare vivevo ancora insieme ai miei genitori.
Ricordo che, un pomeriggio, convocai una riunione di famiglia alla quale, però, riuscì a presenziare solo mamma Lucia.
Prevedendo un suo probabilissimo collasso emotivo, la invitai a sedersi e a bere un bicchiere d'acqua fresca. Poi, dopo grandi sorrisi e qualche colpo di tosse, il grande annuncio: *"Mamma, da oggi sono vegetariana".* Il silenzio. Il silenzio totale. La balla di fieno che rotola sospinta dal vento. Gli ululati dei lupi solitari.
Io: *"Mamma, tutto bene?"*, lei: *"Sì. Ma adesso che ti cucino, figlia mia?!"*.
Giusto. Che poteva cucinarmi? Urgeva darle una risposta.
Per capire cosa ne sarebbe stato di me e del mio spirito conviviale a tavola, quel pomeriggio decisi di fare un salto presso il punto vendita di una nota catena di prodotti e di alimenti bio e naturali.
Giravo fra gli scaffali come se stessi cercando il Sacro Graal...
"*Vediamo un po'",* pensai. *"Cosa potrei comprare per la mia prima cena vegetariana? Lenticchie rosse? Ok. Bulghur..? Che diavolo è?! Tofu, seitan..? Che strana consistenza che hanno..ok, prima di metterli nel carrello devo capire cosa siano. Oddio, ma hanno anche le alghe? Maddaaai, non ci credo! E come si cucinano? E il gomasio? Che sapore avrà? Che faccio, lo compro?".* Ecco, quella che avete appena letto ero io all'epoca della mia scelta alimentare. E ho detto tutto.
Sapevo i cibi che, da quel giorno in poi, avrei escluso a priori, ma non quelli che, invece, era il caso di integrare nella dieta.
E così, da quel momento, ebbe inizio la mia bellissima avventura fra gli scaffali delle botteghe bio, un'avventura straordinaria che, negli anni, mi ha permesso di conoscere millemila cibi diversi e tante persone incredibili (per la cronaca, ora non sono più vegetariana ma limito ugualmente il consumo di carne. La mangio solo quando sento di averne bisogno. E basta).
Fra le persone straordinarie che ho conosciuto grazie alla scelta di un'alimentazione consapevole ci sono anche Paolo, Paola e il loro figlio Andrea, una famiglia vegana ravennate. Il mio ragazzo, che è loro amico da diversi anni, si diverte a chiamarli rispettivamente *Veganpaoli* e *Veganfiglio*.

<div class="wp-caption alignright" id="attachment_1679" style="width: 310px">[![Paolo, Paola e Andrea aka "Veganpaoli" e "Veganfiglio"](../uploads/2015/05/11267276_10206681587542970_244752894_n-300x213.jpg)](https://myhumus.com/wp-content/uploads/2015/05/11267276_10206681587542970_244752894_n.jpg)

Tutti e tre, da poco più di un annetto, gestiscono [Ravegan Gastronomia](https://www.facebook.com/pages/Ravegan-Gastronomia/532234820243716), un punto di ristorazione in via Galilei 75, a Ravenna.
Qualche giorno fa ho chiesto a Paolo di raccontarmi la loro storia...

***Ciao Paolo! Come nasce la vostra avventura in Ravegan?***

"Ciao Anna! Abbiamo deciso di intraprendere questa avventura per l'esigenza di trovare un lavoro soddisfacente, creativo, autonomo, che rispondesse a quei valori etici in cui crediamo profondamente".

***Come e perché siete diventati vegani?***

"Quindici anni fa io e Paola prendemmo la decisione di non mangiare più carne, un po' per motivi di salute e un po' per motivi etici (gli allevamenti intensivi, due galline che vivono in uno spazio ampio quanto un foglio a4, ecc).
Andrea continuava a mangiarla finché, un giorno, tornò a casa dicendo che non avrebbe più consumato né carne né altro che fosse stato di origine animale e che, da quel momento in poi, non avrebbe più acquistato oggetti o abbigliamento in pelle o in lana, perché anche quello significava contribuire a mantenere in piedi tutta l'industria basata sullo sfruttamento animale. Inoltre, aveva visto un video sugli allevamenti intensivi e sulla macellazione .
Lì per lì ci sembrò che il suo fosse un atteggiamento un po' estremo ma, dopo qualche mese, a seguito di alcune ricerche su Internet, dopo aver parlando con amici e dopo aver letto qualche libro (uno fra tutti, "Ecocidio" di Jeremy Rifkin), ci rendemmo conto che Andrea era sulla strada giusta e che essere vegetariani non bastava.
Da quella presa di coscienza iniziò questo nostro nuovo cammino.
Presso Spartaco, un centro sociale di Ravenna, durante una riunione per la fondazione del Gruppo di Acquisto Solidale incontrammo Roberto Pasini e Arianna Maritan, anch'essi vegani, e, insieme a loro, nacque dapprima Ravegan, l'associazione dei vegani di Ravenna, e poi "Ravegan Notizie", un giornalino che veniva distribuito gratuitamente all'interno del mercatino del G.R.A.S".

***Dove avete imparato a cucinare vegano?***

<div class="wp-caption alignright" id="attachment_1699" style="width: 310px">[![Paola e la parmigiana di melanzane con pomodoro, basilico e pane grattugiato](../uploads/2015/05/FullSizeRender-31-300x225.jpg)](https://myhumus.com/wp-content/uploads/2015/05/FullSizeRender-31.jpg)Paola e la parmigiana di melanzane con pomodoro, basilico e pane grattugiato.

"Imparare a cucinare vegano è stata una necessità e, tutto sommato, non è stato troppo difficile.
Abbiamo cominciato a rielaborare le cose che avevamo sempre preparato in casa eliminando semplicemente tutto ciò che aveva una provenienza animale. Paola e Andrea, poi, hanno sempre avuto molta creatività e curiosità, in cucina. E chi veniva a pranzo o a cena da noi non rimpiangeva la cucina tradizionale.
Abbiamo deciso di sperimentare alimenti nuovi come, ad esempio, il tofu e il seitan, oppure il temphe, la panna di soia e tanto altro. Inizialmente, tofu e seitan lo compravamo tramite il Gruppo di Acquisto, ma, con il tempo, decidemmo di farlo in casa.
E' così che abbiamo gettato le basi di Ravegan Gastronomia, questa nostra nuova avventura".

***Di cosa vi occupavate prima di aprire Ravegan?***

"Prima di aprire Ravegan Gastronomia ci occupavamo di tutt'altro: Paola lavorava presso [La Radisa](http://www.radisa.it/it/home.html), un'azienda che produce ortaggi biologici, mentre Andrea, dopo avere conseguito il diploma di grafico pubblicitario e dopo aver consegnato mille mila curriculum, le aveva ormai provate tutte.
Quanto a me, avevo alle spalle un trascorso da operaio metalmeccanico e, negli ultimi tempi, avevo lavorato per una cooperativa all'interno del Consorzio Agrario di Ravenna.
Alla fine capimmo che, se volevamo dare una svolta alla nostra vita, avremmo dovuto contare su noi stessi e fare qualcosa che ci piacesse veramente. Stare in cucina era la cosa che ci piaceva di più in assoluto".

***Tre domande a bruciapelo: cosa vi ha portato ad aprire il vostro locale? Su quali principi si fonda? Che tipo di cucina promuovete e perchè ci credete?***

"La perdita dei nostri rispettivi lavori è servita da acceleratore.
Paola aveva lasciato l'azienda Radisa per occuparsi della casa e di [Capra e Cavoli](http://capraecavoli.beepworld.it), un B&amp;B vegan che abbiamo cominciato a gestire quattro anni fa; il mio lavoro, a causa della crisi, andava di male in peggio fino a quando, nel 2013, la cooperativa per cui lavoravo chiuse i battenti.
Fortunatamente vennero in nostro aiuto gli amici del Gruppo Ravennate di Acquisto Solidale, il [G.R.A.S](http://www.gasravenna.it/it/index.html), i quali, dopo aver assaggiato i nostri tofu e seitan autoprodotti, iniziarono ad acquistarcelo regolarmente.
Successivamente fu il Gruppo di Acquisto Solidale (G.A.S) di [Lugo](http://www.lugas.it) a contattarci, poi quello di [Forlì](http://www.ingasati.net). Insomma, il lavoro continuava a crescere e così Andrea lasciò un lavoro precario, a Bologna, per fare ritorno a Ravenna e darci una mano.

![Una dispensa bella colma di prodotti!](../uploads/2015/05/FullSizeRender-4-300x225.jpg)](https://myhumus.com/wp-content/uploads/2015/05/FullSizeRender-4.jpg)Una dispensa bella colma di preziosi prodotti!

Nasceva il bisogno di regolarizzare la nostra posizione, si trattava di trovare il locale per il nostro laboratorio, ci servivano i soldi per le attrezzature e per le modifiche necessarie a rendere quello spazio idoneo al nostro lavoro.
Anche in quel caso, gli amici del G.A.S di Ravenna sono stati preziosi, segnalandoci [MAG 6](http://mag6.it/wordpress/), una cooperativa che si occupa di finanza etica.
Dopo averla contattata abbiamo proposto il nostro progetto: aprire a Ravenna un laboratorio di gastronomia vegan con annesso un punto vendita. Ed è grazie a loro, e grazie agli amici del G.A.S di Ravenna, di Lugo e di Forlì, che il 12 settembre del 2014 è nato Ravegan Gastronomia.
Anche il nome è, per noi, importantissimo: Ravegan, infatti, nasce come gruppo animalista vegano a Ravenna contemporaneamente al G.A.S.
La nostra storia è profondamente intrecciata con quella dei G.A.S di cui facciamo parte, di cui condividiamo l'etica e i valori e con cui continuiamo a collaborare.
Proponiamo loro i nostri prodotti, acquistiamo il più possibile direttamente dai produttori dei G.A.S con i quali, ormai da anni, c'è un rapporto di amicizia e di rispetto, e poi compriamo biologico il più vicino possibile alla nostra azienda e seguiamo la stagionalità dei prodotti".

***Cosa producete all'interno della vostra cucina?***

"Ravegan Gastronomia produce tofu, seitan e gastronomia pronta e preparata con questi alimenti, ovvero cotolette, vegburger, polpette, spezzatino, creme spalmabili salate a base di tofu e di verdure, ma anche pasta ripiena, pizza e focacce, insalate e dolci. Insomma, da Ravegan trovi dall'antipasto al dolce e i nostri piatti non provocano sofferenza: rispettano l'ambiente e i lavoratori".

![](https://myhumus.com/nextgen-attach_to_post/preview/id--1697)

***A quali materie prime ricorrete e dove le reperite?***

"La maggior parte delle nostre materie prime provengono da produttori che lavorano con i G.A.S.
Le nostre verdure, ad esempio, ci vengono fornite da [Mather Naturae di Christian Grassi](https://www.facebook.com/christian.grassi.98), un carissimo amico ravennate che, tutte le mattine, ci consegna verdure e ortaggi appena raccolti.
I legumi, i fagioli, i ceci, le lenticchie e la soia (quest'ultima coltivata appositamente per noi!) provengono da Meldola e sono il prodotto delle cure di Filippo Petrelli, produttore del G.A.S di Forlì.
La farina di farro, quella di grano Senatore Cappelli e quella di ceci vengono macinate a pietra in un piccolo mulino, lo stesso adoperato dal nostro fornaio Christian che rifornisce di pane, pizza e biscotti anche i G.A.S di Ravenna, di Lugo e di Cesena.
Tutto il resto, ovvero le spezie, il sale, la cioccolata, la pasta e molto altro, lo acquistiamo, biologiche, presso due aziende a cui riteniamo di poter dare fiducia : [KI](http://www.kigroup.com) e [Padovana Macinazione](http://www.padovanamacinazione.com)".

<div class="wp-caption alignright" id="attachment_1676" style="width: 352px">[![Alcune proposte di Ravegan](../uploads/2015/05/FullSizeRender-5-300x225.jpg)](https://myhumus.com/wp-content/uploads/2015/05/FullSizeRender-5.jpg)La lavagna di Ravegan mostra sempre menu super sfiziosi.

***Ritenete di avere una clientela più giovane o più matura? Perche acquistano vegano, secondo voi?***

"I nostri clienti appartengono ad entrambe le categorie. I più giovani, probabilmente, acquistano vegan per motivi etici, conoscono il movimento vegano e ne apprezzano la filosofia. I più maturi, a mio avviso, ritengono che mangiare vegano sia più salubre.
Tanti altri, invece, a prescindere dall'età, vengono nel nostro negozio, almeno inizialmente, per comodità.
E' un ambiente tranquillo, vicino al posto di lavoro, in cui si mangia bene spendendo il giusto".

***Cosa vi augurate per il futuro?** **Avete in serbo qualche progetto top secret?***

"Per il futuro ci auguriamo di continuare a lavorare con serenità e di vedere sempre il sorriso sui volti delle persone che vengono a mangiare da noi. E per quanto riguarda la seconda domanda...è top secret!".

> *Vuoi leggere altri articoli di cibo e di cucina? Eccoli qui: [Sukko](https://myhumus.com/sukko-frutta-verdura/), [UNO Cookbook](https://myhumus.com/uno-cookbook-cucina-vegana/), [CucinaMancina](https://myhumus.com/diversamente-onnivori-con-cucina-mancina/) e [Bio Gourmet](https://myhumus.com/bio-gourmet-biologico/).*

