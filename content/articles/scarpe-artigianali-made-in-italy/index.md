---
title: 'Keep calm and compra scarpe artigianali'
date: '2016-03-25T11:34:50+00:00'
description: ''
featuredImage: ../uploads/2016/03/gigi-perinello-150x150.jpg
category:
    - Ecoprogetti
tags:
    - Artigianato
    - scarpe
    - 'scarpe artigianali'
    - Sostenibilità

_yoast_wpseo_focuskw:
    - 'scarpe artigianali'
_yoast_wpseo_title:
    - 'Keep calm and compra scarpe artigianali - MyHumus'
_yoast_wpseo_metadesc:
    - '"Ragioniamo con i piedi" è un progetto ribelle che propone scarpe artigianali sane, durevoli nel tempo e amiche dell''ambiente.'
_yoast_wpseo_linkdex:
    - '80'
_yoast_wpseo_content_score:
    - '60'
_yoast_wpseo_primary_category:
    - '68'
---


Sono sempre stata affascinata dalle persone che, un bel giorno, si svegliano e capiscono che è giunto il momento di rivoluzionare tutto.
Adoro i coraggiosi e quelli un po' matti da legare; faccio sempre il tifo per gli stonati che continuano a cantare perché si divertono, per coloro che scelgono la montagna quando tutti vanno al mare e per chi ha il coraggio di dire "*Basta, ricomincio da capo!*".
Quando preparo le mie interviste vado sempre alla ricerca di persone fuori dagli schemi e con Gigi Perinello, il protagonista di questa settimana, ho proprio fatto centro!

<div class="wp-caption alignright" id="attachment_2758" style="width: 310px">[![scarpe, made in Italy, sostenibilità](../uploads/2016/03/733862_577639785593231_2013809379_n-300x168.jpg)](https://myhumus.com/wp-content/uploads/2016/03/733862_577639785593231_2013809379_n.jpg)Gigi Perinello

Gigi, una persona dall'allegra simpatia e dai modi estremamente gentili, ama definirsi *un ribelle per natura*: dopo tanti anni trascorsi a vendere materie prime per scarpe a tutti i grandi marchi di calzature italiani ed esteri, **ha deciso di mollare quella vita che non lo soddisfaceva più** per andare controcorrente e fondare un progetto dal nome accattivante: [Ragioniamo con i piedi](http://www.ragioniamoconipiedi.it/it).
Cosa lo ha spinto a compiere questa scelta? Semplice: la voglia di ritrovare l'entusiasmo di un tempo ed il bisogno viscerale di dimostrare alle persone che oggi **è ancora possibile parlare di qualità, di filiera corta, di sostenibilità autentica, di fiducia e di valorizzazione del lavoro**.
Insieme a Maria Grazia, Francesca, Dimitri ed Antonella ha dato vita ad una sorta di **boutique errante** che promuove calzature artigianali sane, sostenibili e durevoli nel tempo.
Scrivono sul loro sito: "*La nostra boutique ambulante è sempre in giro per l'Italia e per questo abbiamo ambasciatori disposti alle più impervie trasferte. Dietro i sorrisi che incontrate ci sono spalle forti e tempre robuste, abilmente dissimulate da dolcezza e pazienza*". Bello, mi piace.
Adesso mettetevi comodi, è il momento di fare due chiacchiere insieme a Gigi...

#### *Ciao Gigi! Ti va di parlarmi un po' di te? Di cosa ti occupavi prima di fondare "Ragioniamo con i piedi"?*

"Ciao Anna! Per 35 anni ho lavorato nel mondo della scarpa convenzionale vendendo materie prime. Durante quel lungo periodo, purtroppo, ho notato che ai grandi marchi non importava nulla della nostra salute e dei nostri portafogli: **affidavano le loro produzioni a Paesi con manodopera a bassissimo costo e sceglievano materiali di pessima qualità**. E così, stanco di tutto ciò, ho dato il via a questo progetto.
Tutti i giorni cerco di motivare ogni mia scelta, creando un dibattito ed una discussione insieme ai miei clienti affinché siano miei alleati.
Penso sia molto importante instaurare delle relazioni di fiducia che ci permettano di non lobotomizzarci".

#### *Che cosa ti infastidiva di più all'epoca del tuo precedente lavoro?*

"La **mancanza di coerenza e di trasparenza**. Diciamo che c'erano molti equivoci".

#### *Cioè?*

"La scarpa in sé deriva dall'unione di una suola con una tomaia e questo rappresenta all'incirca il 20% del lavoro totale. Tutti gli altri processi legati alla realizzazione di una calzatura vengono ormai condotti all'estero e rappresentano l'80% del lavoro complessivo! È molto poco sensato parlare di *Made in Italy...*".

#### *Quali processi vengono condotti all'estero?*

"Tagliare, scarnire, cucire e foderare: praticamente l'intera costruzione della tomaia. È proprio a questo punto che **il senso di responsabilità dell'imprenditore gioca un ruolo decisivo**".

#### *Spiegati meglio...*

"Il vero imprenditore, quello responsabile, dovrebbe **cercare il bene della società** nella quale vive. La sua azienda deve migliorare il territorio nel quale si insedia e rappresentare un luogo in cui i dipendenti stanno bene.
Credo che l'imprenditore non sia chiamato a compiere scelte obbligatoriamente facili".

#### *E lo Stato italiano, in questo senso, aiuta l'imprenditore?*

"No, credo che i nostri politici non abbiano assolutamente capito come dovrebbe andare il sistema economico. **Produrre tanto ed abbassare i costi di produzione è un giochino che ormai non funziona più**".

#### *Mai come oggi abbiamo la grande opportunità di poter essere consumatori consapevoli. Dimmi, come nasce "Ragioniamo con i piedi"?*

"*Ragioniamo con i piedi* è nato per gioco nel 2008 insieme ad un cliente, Astorflex, che aveva difficoltà a vendere le proprie calzature. Sono stato io a proporre la produzione di una scarpa per i gruppi di acquisto che fosse costituita da materiali non comuni.
Dopo poco tempo abbiamo avuto un grandissimo riscontro, vendendo 600 paia di scarpe artigianali in pochissimo tempo.
Nel 2009 la Gabanelli ci ha chiesto di poter realizzare un servizio su *Ragioniamo con i piedi* e noi, ovviamente, abbiamo accettato (ci tengo a precisare che, prima di effettuare il servizio, ha verificato di persona la veridicità delle mie parole e delle mie azioni).
Con il trascorrere del tempo si sono aggiunti alcuni calzaturieri, ognuno specializzato in un tipo di scarpa".

#### *Come funziona "Ragioniamo con i piedi"?*

"Per capirci meglio, **io** **dirigo alcune linee produttive di 5 manifatture artigianali** **e, successivamente, le propongo su [www.ragioniamoconipiedi.it](http://www.ragioniamoconipiedi.it) ed in alcuni mercatini**. Specifico che **tutte le scarpe che trovate sul sito vengono realizzate sotto la mia direzione ed il mio collaudo**".

<div class="wp-caption aligncenter" id="attachment_2759" style="width: 810px">[![scarpe, made in Italy, sostenibilità, artigianato](../uploads/2016/03/gigi_ecoflex.jpg)](https://myhumus.com/wp-content/uploads/2016/03/gigi_ecoflex.jpg)La qualità che si può toccare con mano.

#### *Quali sono le manifatture che hai selezionato?*

"Sono [Astorflex](http://www.astorflex.it), [Gronell](http://www.gronell.it), [Still Tre](http://www.esseutesse.it), Vassanelli e [Gaibana](http://www.gaibana.it). Piccole, qualificate e con un'ottima conoscenza del prodotto, nutrono tutte una forte passione per il **vero Made in Italy** e per determinati **pellami con caratteristiche specifiche**".

#### *Qual è il valore aggiunto di questo progetto?*

"Io non faccio moda. La moda è qualcosa che deve rispondere alla sovrapproduzione.
Non amo il consumatore che è schiavo del sistema economico, voglio che il consumatore sia consapevole.
Ciò che offro è una garanzia di qualità: **le nostre scarpe artigianali sono più sane, non fanno cattivo odore, durano nel tempo e possono essere riparate senza problemi**.
**Le pelli sono conciate con tannini vegetali e senza cromo** ed assorbono perfettamente il sudore. L'intera produzione viene effettuata in Italia secondo i principi della filiera corta.
Così facendo possiamo avere qualità, lavoro, comprensione e difesa della cultura".

#### *Gigi, potresti spiegarti meglio a questo proposito? Come vengono conciate, normalmente, le scarpe?*

"Devi sapere che nel 95% dei casi le pelli vengono conciate utilizzando il cromo, un elemento che inquina l'ambiente e provoca allergie da contatto.
Noi, invece, **usiamo** **tannini di mimosa, castagno e quercia**: necessitano una lavorazione più lunga, ok, ma riescono ad essere notevolmente più sostenibili e amici della pelle. È per questa ragione che le nostre calzature sono più sane".

#### *Ho letto sul vostro sito che escludete la pelle di maiale. Perché?* 

"La pelle di maiale costa poco e viene spesso utilizzata nella produzione delle scarpe. Il problema è che, essendo piuttosto grassa, non assorbe bene il sudore. La pelle di vitello, al contrario, lo assorbe molto meglio, non provoca cattivo odore e dura di più nel tempo grazie alla sua maggiore consistenza".

#### *Proponete anche scarpe per bambini?*

"Sì, ma forse smetterò di venderle perché **i bambini sono troppo soggetti alle mode**".

#### *Prima di concludere la nostra chiacchierata, dimmi tre aggettivi in grado di descrivere il tuo team...*

"Entusiasta, cocciuto e preparato. In tre parole: **siamo una famiglia**".

> Sei alla ricerca di altri sognatori green? Allora leggi anche le storie di [Anna](https://myhumus.com/casa-passiva/), [Matteo](https://myhumus.com/vallescuria-agricoltura-solidale/), [Eugenio](https://myhumus.com/alveare-che-dice-si-km-zero/) e [Francesco](https://myhumus.com/essere-animali-attivismo/)!

