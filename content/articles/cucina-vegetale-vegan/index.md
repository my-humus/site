---
title: 'La meravigliosa cucina vegetale di Carla'
date: '2015-09-17T13:26:20+00:00'
description: "Carla Leni è l'autrice di un blog di cucina vegetale, La Cucina della Capra."
featuredImage: ../uploads/2015/09/carla-leni-banner-150x150.jpg
category:
    - Cucina naturale
tags:
    - Cucina
    - Cucina vegana
    - Cucina vegetale
    - Vegan
---


Qualche settimana fa, al telefono con [Manuel Marcuccio](http://www.unocookbook.com), si parlava del più e del meno: *cosa fai, cosa non fai, dove andrai in vacanza? Oh, ma che caldo fa in questi giorni?! Guarda, non me lo dire, a momenti mi rinchiudo nel frigo...*
Erano i caldissimi giorni di inizio agosto, quelli in cui si boccheggiava con la faccia spiaccicata contro il ventilatore, quelli in cui, se uscivi di casa per fare due passi, sudavi come se avessi gareggiato nella [Marathon des Sables](http://www.marathondessables.com/fr/) (avete presente la scena in *Do the Right Thing* di Spike Lee, quella dei bambini che giocano con l'idrante e della donna che immerge il viso nel lavandino colmo d'acqua? Ecco, faceva un caldo simile).
Parlavo con Manuel fissando il soffitto, le braccia spalancate, e ascoltavo i suoi programmi per l'autunno: una bella vacanza in Canada prevista per ottobre e la corsa contro il tempo per finire alcuni lavori, poi la cura di un progetto inerente un libro di ricette di prossima pubblicazione. Uhm, interessante...e chi sarebbe l'autore?

"*Mi chiamo Carla, abito in Emilia, sotto il livello del mare. Giro in bicicletta, vivo con 2 gatti e con la mia dolce metà, ho un minuscolo giardino che sembra una jungla, lavoro nel sociale, mi piacciono la fotografia, la pizza, il cappuccino di orzo e soia, leggere tutto quello che capita, il divano con la copertina, camminare nei boschi, la nebbia al mattino, cucinare ad ogni ora del giorno e della notte, le fusa, vedere lo stesso film mille volte, non mi piacciono gli arroganti e i prepotenti, i voti a scuola e fuori, i cavolini di Bruxelles, la pubblicità, il razzismo, il sessismo, insomma, ho qualche problema con le parole che finiscono con -ismo*".

- Considerazione n.1 : Carla è perfetta per un'intervista su MyHumus.
- Considerazione n.2: nella [home](https://lacucinadellacapra.wordpress.com) del suo sito, Carla ha pubblicato la foto di un piatto di polpette di zucca e ceci alla salvia che è la fine del mondo e che dovrò necessariamente riproporre.
- Considerazione n.3: mi è venuta fame.

Carla Leni, appassionata di cucina, è l'autrice del blog [La Cucina della Capra](https://lacucinadellacapra.wordpress.com). Insieme ad [EIFIS Editore](http://www.eifis.it/e-store/public/) sta per pubblicare il suo primo libro di ricette...

<div class="wp-caption alignright" id="attachment_2285" style="width: 210px">[![Carla Leni](../uploads/2015/09/2013_10_25-Carla-Leni_8520_M1-200x300.jpg)](https://myhumus.com/wp-content/uploads/2015/09/2013_10_25-Carla-Leni_8520_M1.jpg)Carla Leni.

***Ciao Carla, benvenuta a bordo di MyHumus! Cominciamo dal principio: perché sei diventata vegana?***

"Ciao Anna! Innanzitutto grazie per questa intervista, mi fa molto piacere avere un posticino all'interno del tuo bellissimo progetto.
La mia avventura è iniziata poco prima che smettessi di mangiare derivati animali...solo che io non lo sapevo ancora!
Il merito, sebbene possa sembrare strano, visto che lui fa fuori topolini e lucertole come a ridere, è del mio primo gatto, Camilo; abitare insieme a lui mi ha aperto gli occhi sul fatto che fino ad allora, come la maggior parte delle persone, avevo ignorato i diritti e i bisogni degli animali.
In seguito, durante una vacanza in Germania, ho avuto una brutta esperienza culinaria e, da allora, sono diventata vegetariana. Con il trascorrere del tempo, documentandomi e studiando, ho compreso che anche dietro l'utilizzo dei derivati animali si celava moltissima sofferenza per gli animali. E così, pian piano, ho deciso di non utilizzarli più".

***Quale educazione alimentare hai ricevuto dalla tua famiglia?***

"La mia è una famiglia romagnola: lasagne, ragù e grigliate non sono mai mancate.
A casa si mangiava seguendo la tradizione locale, cosa che io non disdegnavo affatto. Il prosciutto non era nemmeno considerato carne!
Sono stata io la prima ad allontanarsi da questo modello, e devo dire che sono fortunata perché i miei genitori e mia sorella rispettano molto questa mia scelta, facendo di tutto per mettermi a mio agio quando siamo assieme".

***Quando e perché è nato "La Cucina della Capra"? E cosa c'entrano le capre?***

"Il mio blog è nato nel 2011, mentre stavo compiendo il passaggio da vegetariana a vegan.
E' stato un incentivo per sperimentare cose nuove e mi ha permesso di conoscere tante persone da cui ho imparato moltissimo. Ero alle prime armi, avevo ancora tanto da apprendere.
Il personaggio della Capra è nato per sfatare la leggenda che la cucina vegan consenta di mangiare solo erba come le capre, appunto. Ho voluto giocare sul fatto che anche le capre hanno tantissima scelta, utilizzando l'ironia, una forma comunicativa molto efficace".

***Cosa promuove "La Cucina della Capra"? A chi si rivolge?***

"Credo che l'unico modo davvero efficace per cambiare qualcosa sia partire da sé stessi, dalla propria esperienza.
Condividere il mio percorso attraverso i miei racconti e le mie ricette è stato d'ispirazione e aiuto per alcuni, esattamente come io sono stata ispirata da chi ha compiuto questa scelta prima di me.
I lettori del mio blog sono in parte vegan, ma moltissimi altri stanno pensando di diventarlo oppure sono semplicemente curiosi.
Voglio dimostrare, prendendo come esempio la mia vita, che avere uno stile di vita più etico non è affatto qualcosa di impossibile, e che non è affatto triste! Si tratta solo di apportare piccoli cambiamenti e di cambiare ottica; una volta che si inizia questo percorso, i benefici sono così tanti che ne vale sicuramente la pena".

<div class="et_pb_slider et_pb_slider_fullwidth_off et_pb_gallery_post_type"><div class="et_pb_slides"><div class="et_pb_slide" style="background: url(https://myhumus.com/wp-content/uploads/2015/09/IMG_5336.jpg);"><div class="et_pb_slide" style="background: url(https://myhumus.com/wp-content/uploads/2015/09/IMG_6139.jpg);"><div class="et_pb_slide" style="background: url(https://myhumus.com/wp-content/uploads/2015/09/IMG_5136.jpg);">  ***Le tue ricette sono una rivisitazione della tradizione culinaria italiana?***

"La tradizione italiana è di per sé ricchissima di piatti completamente vegetali e ciò è una grandissima risorsa.
Le ricette che prevedono ingredienti di origine animale, a volte, sono facilmente adattabili attraverso semplici sostituzioni.
Mi piace molto preparare questi piatti così ricchi di storia, ma adoro anche testare ingredienti nuovi e inventare piatti originali, oppure spaziare verso cucine di altre nazioni".

<div class="et_pb_slider et_pb_slider_fullwidth_off et_pb_gallery_post_type"><div class="et_pb_slides"><div class="et_pb_slide" style="background: url(https://myhumus.com/wp-content/uploads/2015/09/IMG_8902.jpg);"><div class="et_pb_slide" style="background: url(https://myhumus.com/wp-content/uploads/2015/09/IMG_4903.jpg);">  ***Cosa bolle in pentola per i prossimi mesi? Di cosa parlerà il tuo libro?***

"Nell'ultimo anno ho avuto la fortuna di collaborare con [EIFIS Editore](http://www.eifis.it/e-store/public/) e con [Manuel Marcuccio](http://www.unocookbook.com): grazie a loro, sotto l'albero di Natale troveremo il mio libro! All'interno ci saranno 100 ricette che spazieranno dalle colazioni alle bevande, dalle salse alle classiche portate.
Ho voluto creare ricette molto semplici da realizzare e con ingredienti facilmente reperibili, proprio per continuare a promuovere l'idea che la cucina vegetale è davvero per tutti.
Non bisogna essere chef o avere tantissimo tempo a disposizione per cucinare in modo sano ed etico; cereali e legumi fanno parte della storia del nostro Paese, possiamo trovarli in qualsiasi supermercato, anche nei paesi più piccoli, così come la frutta e la verdura di stagione.
Non servono molti altri ingredienti per creare piatti saporiti!
Spero che le mie ricette possano offrire qualche idea a chi già cucina così, ma anche, e soprattutto, a coloro che si avvicinano per la prima volta a questo stile di vita".

> *Ti piace leggere a proposito di cucina? Consulta la [rubrica](https://myhumus.com/category/cucina-2/) di MyHumus!*

