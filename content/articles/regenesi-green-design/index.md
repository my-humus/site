---
title: 'Regenesi, promotore del green design'
date: '2014-10-02T00:00:58+00:00'
description: ''
featuredImage: ../uploads/2014/11/maria-iniziale-150x150.jpg
category:
    - Ecoprogetti
tags:
    - Green design
    - Made in Italy
    - Riciclo
    - Riutilizzo
    - Sostenibilità
---


<div class="wp-caption alignright" id="attachment_153" style="width: 310px">[![Maria Silvia Pazzi](../uploads/2014/11/maria-iniziale-300x238.jpg)](https://myhumus.com/wp-content/uploads/2014/11/maria-iniziale.jpg)Maria Silvia Pazzi.

*"Una donna in carriera"* è una commedia del 1988 che narra l'ascesa al successo della bionda segretaria Tess McGill, interpretata da una giovane Melanie Griffith dai capelli piuttosto vistosi.

E' una di quelle pellicole evergreen (tanto per stare in tema con il blog) che, ogni anno, vengono proposte dai canali televisivi insieme ad altri intramontabili film come, ad esempio, *"Una poltrona per due"* e l'italianissimo *"Bianco, rosso e Verdone"*.

La giovane Tess incarna l'ideale di donna intraprendente dai sani principi, con tutte le carte in regola per sfondare e focalizzata su una realizzazione personale basata su leggi meritocratiche.

Ho sempre ammirato tantissimo le persone *"che ce la fanno"*: sono quelle che devono il loro successo esclusivamente alle proprie capacità personali, alle proprie competenze, e che, semmai un giorno dovessero alzare le braccia in segno di vittoria, non dovrebbero ringraziare nessuno se non loro stesse.

Amo chi persevera, chi osa, chi sperimenta senza avere paura di fallire, chi sa mettersi in gioco, chi non teme il giudizio e chi sa trasformare le invidie altrui in una feroce spinta a crederci ancora di più; amo i sognatori incalliti, i "pazzi" che hanno cervello, i coraggiosi, i temerari, i lungimiranti.

E quando il saper osare va di pari passo con parole quali "coscienza ecologica", "non convenzionalità" ed "aggregazione"...beh, come va di moda dire adesso, è il top.

*"Ho avuto un sogno ed ho aggregato un gruppo di persone in grado di aiutarmi a realizzarlo. Ho unito varie competenze e creato un luogo ed il contesto per farle incontrare. E' nata, così, un'azienda non convenzionale capace di dare nuova vita ai materiali, creando prodotti unici grazie al network di eccellenze creative e produttive"*.[![](../uploads/2014/11/logo1-300x88.jpg)](https://myhumus.com/wp-content/uploads/2014/11/logo1.jpg)

Metti un bel caschetto di capelli neri, una buona dose di determinazione e tanto talento, poi aggiungi la frase che hai appena letto: molto bene, abbiamo già un'idea piuttosto precisa di Maria Silvia Pazzi, uno dei soci fondatori di Regenesi ([www.regenesi.com](http://regenesi.com)).

Regenesi è un marchio di accessori per la casa, per l'ufficio e per la persona con un'anima eco: perché riutilizzare non significa per forza escludere gusto e bellezza.

E questo, Maria Silvia, lo sa molto bene.

***Ciao, Maria Silvia. Benvenuta in MyHumus! Quando e come nasce Regenesi?***

"Ciao Anna! Dal notaio, ufficialmente, nasce nel 2008, ma il battesimo è in occasione del Fuorisalone del 2009.

Regenesi nasce da un percorso tutto mio: inizialmente, da ragazza, volevo studiare architettura, poi, però, mi sono iscritta ad economia e ad un master di gestione d'impresa. Dopo gli studi, ho lavorato in qualità di consulente per altre imprese...ma sognando sempre di essere un'imprenditrice in prima linea.

Regenesi nasce da un'evoluzione personale e da una passione di base per la moda, per il design, per il Made in Italy e per i prodotti italiani.

I 6 soci (me compresa) che hanno investito in questo marchio sono professionisti con competenze differenti (manager, imprenditori, avvocati e architetti), mentre le altre figure (più di 100 persone) compongono un vasto corollario di consulenze e di professionalità indispensabili a rendere unico Regenesi".

***Se dico "Regenesi" parlo di...?***

"Regenesi è un'azienda che propone il Made in Italy secondo nuove codifiche, seguendo un approccio diverso rispetto a quello classico italiano. E' un progetto ambizioso che punta ai mercati di tutto il mondo.

Abbiamo un sito che è anche un eCommerce, poi intratteniamo collaborazioni con diversi concept stores, nonché con show-room temporanei gestiti direttamente da noi, sia a Bologna che a Milano.

Per quanto riguarda la moda, esponiamo al [White Show](http://www.whiteshow.it) di Milano e presso [Maison&amp;Objet](http://www.maison-objet.com) di Parigi".

***Su quali settori verte la vostra creatività?***

"Ci interessiamo agli accessori per la casa, per l'ufficio e per la persona.

Molti dei nostri prodotti sono flessibili, nel senso che sono "intelligenti" perché possono avere diverse funzionalità ed adattabilità.

Trovo che ciò sia un forte valore aggiunto".

![](https://myhumus.com/nextgen-attach_to_post/preview/id--633)

***Da dove provengono le materie prime? E quali materiali privilegiate?***

"Utilizziamo una moltitudine di materiali: due tipologie di plastica, poi l'alluminio, la carta, il cartone, il vetro e molti altri materiali in fase di sperimentazione che stimolano continuamente l'interesse e la creatività dei nostri designer, i quali, in questo modo, imparano a conoscere materiali nuovi con cui non hanno mai lavorato. E questo, per noi, è un aspetto importante: la sperimentazione è al vertice delle attività di Regenesi.

Lavoriamo anche la pelle: acquistata in Germania per via delle maggiori certezze sulla provenienza e sulle metodologie di riciclo e di rigenerazione, proviene da una concia vegetale, a differenza di Paesi come il nostro nei quali, invece, è a base di cromo, ed in cui i processi di colorazione utilizzano pigmenti chimici anziché naturali.

La pelle viene reimpastata con caucciù proveniente da piantagioni controllate, poi viene colorata con farina di castagne.

Il colore, infine, viene fissato attraverso sali minerali naturali".

***Quali nomi importanti collaborano con Regenesi?***

"Abbiamo diversi designer che lavorano con noi da sempre: alcuni sono italiani (Denis Santachiara, Giulio Iacchetti e Marco Ferreri), mentre altri sono creativi stranieri che vivono o che si sono formati nel nostro Paese (Matali Crasset, Setsu&amp;Shinobu Ito e Kaisli Kiuru)".

***Dove si trova la vostra sede?***

"Diciamo che la nostra vera sede è il sito: l'unico luogo in cui, virtualmente, ci incontriamo tutti.

Poi abbiamo la sede direzionale a Bologna, quella operativa a Ravenna e quella logistica a Faenza".

***Cosa bolle in pentola per il futuro?***

"Bolle sempre qualcosa in pentola, in Regenesi!

In occasione del Fuorisalone dello scorso aprile, abbiamo presentato la partnership con il marchio [Dainese](http://www.dainese.com/it_it/): nei rispettivi cataloghi, a partire da novembre, avremo una serie di nuovi prodotti, recuperati e totalmente reinventati, che sono stati realizzati dalle tute dei piloti di MotoGP.

Questi articoli saranno in vendita nei prossimi mesi presso i nostri e i loro canali.

Il bello di questa partnership è che le persone capiscono la storia e l'anima di questi prodotti che, uno ad uno, comunicano la loro storia precedente.

Sono tutti oggetti di uso comune come, ad esempio, cover per i cellulari e portachiavi, ma impreziositi dalla passione e dall'unicità.

Stiamo anche valutando il Nord Europa attraverso una possibile partnership con base a Copenaghen".

