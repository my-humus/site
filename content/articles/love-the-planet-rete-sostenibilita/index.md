---
title: 'LoveThePlanet: la rete per la sostenibilità'
date: '2015-02-19T13:30:26+00:00'
description: "LoveThePlanet è la prima rete di imprese italiana per l'implementazione e lo sviluppo di nuovi modelli decisionali a sostegno dell'ambiente."

featuredImage: ../uploads/2015/02/LoveThePlanet-150x150.jpg
category:
    - Ecoprogetti
tags:
    - Green marketing
    - Project management
    - Sostenibilità
---


Prima di parlare dell'argomento di questa settimana, vorrei fare un piccolo tuffo nel passato insieme a voi per ricordare una delle frasi che più mi hanno turbata quando ero una studentessa: *"Alzi la mano chi conosce la risposta!"*.

Ve li ricordate, i professori, mentre pronunciavano questa frase osservandovi attraverso gli occhiali calati sul naso?

Per quanto mi riguarda, l'insegnante di matematica era colei che incarnava il terrore più puro, l'incubo autentico, e ogni volta che metteva insieme quelle parole era come se sparasse sulla Croce Rossa: *"Allora? Me lo dite il risultato di questa equazione, sì o no? Forza, alzi la mano chi conosce la risposta!".*

Il silenzio. Il gelo. L'immagine della balla di fieno, spinta dal vento, che rotola lenta e solitaria nella desolazione più totale.

Lo ammetto: dinnanzi a situazioni scomode di quel tipo, io ero una di quelle persone che abbassava lo sguardo (per dirla in gergo, mi inventavo di ogni! Tossivo, fingevo di scrivere, in alcuni casi facevo finta di meditare sulla riposta anche se, in verità, speravo che qualcuno si immolasse al posto mio). Peccato che, come tattica, non abbia mai funzionato granché, per lo meno con l'insegnante di matematica. A lei non gliela si faceva.

Ma ora basta pensare agli anni del terrore scolastico, proviamo invece a riformulare la domanda introducendo l'argomento di questa settimana: *alzi la mano* *chiunque desideri implementare e sviluppare nuovi modelli decisionali a sostegno dell'ambiente!*

Per tutti coloro che l'hanno alzata per davvero ci sono buone notizie, e si riassumono tutte in una parola: LoveThePlanet ([www.lovetheplanet.eu](http://www.lovetheplanet.eu/it/)), la prima rete di imprese italiana dedicata alla sostenibilità ambientale.

L'intervistato di questa settimana si chiama Lorenzo Orlandi, membro di LoveThePlanet e Amministratore di Locom, una società di Project Management coinvolta in progetti di green marketing e di comunicazione strategica.

![Lorenzo Orlandi](https://myhumus.com/wp-content/uploads/2015/02/dott_Lorenzo_Orlandi_web.jpg)

LoveThePlanet, come MyHumus, è una realtà insediata presso [Progetto Manifattura](http://www.progettomanifattura.it) a Rovereto.

***Dott. Orlandi, è un piacere ospitarLa in MyHumus. Mi dica, quanto viene presa in considerazione la sostenibilità nel nostro Paese? C'è attenzione verso l'ambiente?***

"Ciao Anna! Ad oggi, i più sensibili al tema sono i consumatori finali che, in fase di acquisto, scelgono sempre meno con casualità, optando per marchi più vicini all'ambiente che sentono come più seri e coerenti, anche se questo significa pagare di più.

La richiesta del mercato è stata immediatamente percepita da alcuni settori, in particolare dall'industria alimentare e, soprattutto, dalle utilities.

Possiamo dire che negli ultimi anni la tendenza sia stata quella di confondere la sostenibilità con il cosiddetto *greenwashing*, ovvero l'abitudine di aziende o di organizzazioni a creare un'immagine positiva di sé, dei propri prodotti e delle proprie attività senza un effettivo investimento nell'adozione di modelli di business sostenibili.

Certo siamo ancora molto lontani da altri Paesi, soprattutto quelli del Nord Europa, dove la sensibilità ecologica si è andata via via costruendo negli ultimi 30 anni. Noi siamo agli albori, ma la collettività ha voglia di vivere in un mondo in cui le ricadute delle attività umane sull'ecosistema siano più gestibili di quanto avvenuto finora.

Per questo LoveThePlanet può essere considerata una realtà di forte innovazione: siamo consulenti della sostenibilità a 360 gradi, ciascuno con un forte *expertise* in uno dei settori chiave della sostenibilità e, proprio per questa nostra struttura "a rete", possiamo affiancare i clienti nell'operatività dei progetti offrendo un supporto completo con il minimo impiego di risorse interne dei clienti e con un investimento economico molto più ridotto rispetto a fornitori più strutturati".

![Il team di LoveThePlanet](https://myhumus.com/wp-content/uploads/2015/02/love-modif.jpg)

***In che modo opera LoveThePlanet? Di cosa si tratta?***

"Come ti dicevo, LoveThePlanet è una rete di imprese. La Rete ci permette di essere indipendenti, agili, focalizzati ed aggiornati su tutte le competenze necessarie per rispondere al meglio. Questo significa che se un cliente ha la necessità di utilizzare uno solo dei nostri numerosi servizi, noi andiamo ad identificare il Project Manager che seguirà in prima persona l'intero progetto, verificando, eventualmente, la possibilità di coinvolgere un altro specialista della sostenibilità. Tutto ciò allo scopo di massimizzare i vantaggi che il cliente ne trarrebbe (vantaggi che, molto spesso, vengono ignorati).

Ti faccio un esempio: se un Comune ha la necessità di stendere un PAES (*Piano d'azione per l'energia sostenibile*), sarà identificato come PM il nostro consulente in finanza agevolata, che potrebbe coinvolgere un Energy Manager se non addirittura un consulente per la comunicazione strategica in grado di coinvolgere gli stakeholder al meglio".

***Chi sono i vostri clienti?***

"Noi forniamo consulenze e servizi avanzati per la sostenibilità ad imprese, organizzazioni e Pubblica Amministrazione. Un Comune potrebbe avvicinarsi alla nostra rete per la stesura di un PAES o per strutturare azioni con effetti immediati a livello di risparmio energetico e riduzione delle emissioni.

Un'azienda privata o un'organizzazione potrebbero invece avere bisogno di un percorso completo verso la redazione del bilancio di sostenibilità, oppure di verificare la propria efficienza energetica, di comunicare e fare engagement con gli stakeholder o di analizzare e tracciare la propria filiera produttiva attraverso una Supply Chain Analysis...e molto altro".

***Quindi tutti coloro che si affidano ai vostri servizi vengono affiancati da un consulente?***

"Ciascun retista ha la capacità di mettersi a disposizione in prima persona nella definizione e nella realizzazione di un progetto che seguirà come Project Manager.

Ne approfitto per parlarle un po' della nostra variegata offerta:

[![Rete LTP](../uploads/2015/02/Rete-LTP-300x94.png)](https://myhumus.com/wp-content/uploads/2015/02/Rete-LTP.png)

* [Anteo srl](http://anteo.to), spin off dell'[Università Ca' Foscari](http://www.unive.it/nqcontent.cfm?a_id=1) di Venezia, promuove una riconversione ambientale e sociale dell'economia, accompagnando il Cliente in un percorso di sostenibilità a 360 gradi, a partire dalla valorizzazione del territorio e delle comunità;
* [Asset](http://www.asset-consulting.eu), offre consulenza direzionale e tecnica in quattro principali settori: definizione di strategie per la sostenibilità energetica ed ambientale della P.A.; sviluppo di progetti di finanza agevolata per cittadini, imprese e P.A.; diffusione ed implementazione della ISO 50001 presso la P.A.; strategie e azioni di comunicazione per la P.A;
* Clenergy](http://www.clenergy.it), svolge l'attività di fornitura di servizi energetici integrati e energy management, progettazione e gestione di soluzioni con obiettivi di efficientamento energetico, rilevazione delle performance, ecc;
* [Locom](http://www.locom.it), società di consulenza per la comunicazione strategica e sostenibile, CSR project management, web marketing project, stakeholder engagement, indagini, sondaggi e ricerche quantitative. Consulenza e audit per la certificazione ISO 20121 "eventi sostenibili";
* [Route 220](http://www.route220.it), svolge attività di servizi di ricerca applicata e sviluppo sperimentale nel campo delle tecnologie e dei servizi per la mobilità sostenibile".

#### Perché rivolgersi a voi? Qual è il vostro valore aggiunto?

"Siamo organizzati ma flessibili, innovatori ma con un approccio semplice, iperspecializzati ma aperti.

E possiamo essere accessibili poiché accompagniamo i Clienti in un percorso in cui crediamo anche noi: un progetto che costruiamo insieme.

Ne è un esempio l'intervento di mobilità sostenibile in una Regione del Nord Italia che si sta trasformato in un modello di turismo sostenibile. Si tratta di un progetto che non sarebbe stato possibile senza la totale fiducia del Cliente e il nostro più totale metterci a disposizione per realizzare un progetto che affronti tutte le tematiche della sostenibilità".

#### In quali Regioni siete coinvolti?

"In tutto il Nord Ovest, grazie anche alla scelta della nostra sede, ovvero Progetto Manifattura - Green Innovation Hub di Rovereto".

> Foto di copertina: [Aufstieg zur Trutziger Hütte](http://www.flickr.com/photos/42645785@N04/4239305927) via [Photopin](http://photopin.com).

