---
title: 'L&#8217;artigianato di Aldo Mandato'
date: '2014-11-11T00:00:06+00:00'
description: ''
featuredImage: ../uploads/2014/11/tumblr_inline_negmmjomdP1sy6b451-150x150.jpg
category:
    - Mobilità sostenibile
tags:
    - Bicicletta
    - Bike
    - Green lifestyle
    - Sostenibilità
    - Trasporti
---

[![Aldo Mandato](../uploads/2014/11/aldo-iniziale-300x200.jpg)](https://myhumus.com/wp-content/uploads/2014/11/aldo-iniziale.jpg)Aldo Mandato.

Dimmi che garage hai e ti dirò chi sei.

Diciamola come va detta: ognuno, del proprio garage, ne fa ciò che vuole.

Mio padre, ad esempio, l'ha trasformato nella classica officina dell'allegro tuttofare; mio fratello, invece, l'ha reso una mini-palestra; Steve Jobs, insieme all'amico e socio Steve Wozniak, ne fece un laboratorio informatico in cui mettere a punto l'Apple I; Jack O'Neill, nel 1952, lo convertì in un surf shop della Great Highway di San Francisco.

Pensate a quanti strumenti di uso quotidiano non ci sarebbero senza quei fantastici garage che ne hanno visto il loro concepimento... e a quanta musica non esisterebbe!

Il *garage rock* ne è un esempio: questa forma di rock'n roll divenne molto famosa negli USA e in Canada tra il 1963 e il 1967 e deve il suo nome ai molti gruppi dell'epoca che sfruttavano il garage come sala prove.

[![photo credit: mikecogh via photopin cc](../uploads/2014/11/tumblr_inline_negmmjomdP1sy6b45-300x183.jpg)](https://myhumus.com/wp-content/uploads/2014/11/tumblr_inline_negmmjomdP1sy6b45.jpg)photo credits: [mikecogh](https://www.flickr.com/photos/mikecogh/8865883592/) via [photopin cc](http://photopin.com).

Qualora non ne foste al corrente sappiate che, in garage, o comunque in un contesto indoor, potreste anche allestire un piccolo orticello.

Se siete scettici e non mi credete, vi consiglio di leggere quanto hanno ideato i quattro ragazzi della start up italiana Bulbo ([www.bulbolight.com](http://www.bulbolight.com/it/)).

Sempre per restare in tema, vi suggerisco di documentarvi anche a proposito di Nicolas Barreau e di Jules Charbonnet, artefici del sistema Volet Végétal ([www.barreaucharbonnet.com](http://barreaucharbonnet.com/30502/382068/design/volet-vgtal)).

Della serie, il mondo è bello perché è vario.

Anche il mio prossimo intervistato utilizza il proprio garage in modo alternativo: ha deciso di farne un laboratorio in cui realizzare telai artigianali.

So che siete curiosi di conoscerlo, quindi non vi faccio attendere un solo minuto di più: ladies and gentlemen, ecco a voi Aldo Mandato ([www.almancicli.com](http://almancicli.com)).

### Ciao Aldo, grazie di aver accettato la mia intervista. Come nasce la tua avventura? Quando sei diventato un telaista?

"Ciao Anna! Sono sempre stato appassionato di sport: pratico arti marziali a livello agonistico dall'età di 7 anni e, a livello amatoriale, mi sono cimentato anche in altri sport come, ad esempio, il calcio, lo skateboard, lo snowboard, il windsurf e la pallavolo.

La prima bicicletta mi è stata regalata dai miei genitori ancor prima che iniziassi a camminare. Nel corso degli anni ho avuto varie bici: da passeggio, bmx, da corsa e MTB.

Fin da piccolo mi divertivo a smontare e a rimontare biciclette, e non solo; mentre mio padre era a lavoro, andavo di nascosto in garage (non mi lasciava mai usare i suoi attrezzi perché secondo lui, nelle mie mani, gli oggetti non duravano a lungo...).

Da quando mi sono trasferito a Bologna per studio, la bicicletta è diventata il mio principale mezzo di trasporto ed è stato qui che mi sono avvicinato al mondo dello scatto fisso.

E' stata una riscoperta dell'uso della bici e del feeling particolare che si instaura con lei: sentirsi un tutt'uno con le due ruote, la semplificazione estrema, nessun cambio, un solo rapporto fisso, niente freni, pochissima manutenzione, un ottimo mezzo per l'uso urbano.

Ho iniziato assemblando una bici da corsa convertita a scatto fisso...ma ho subito avuto il desiderio di avere un vero telaio da pista. E così, un giorno, ho deciso di realizzarne uno.

"Telaista" è una parola grossa! Magari, un giorno, lo diventerò...

Cerco di imparare, facendo pratica, e di migliorare nel tempo, sia dal punto di vista progettuale che esecutivo.

Il mio è stato un percorso da autodidatta: ho iniziato cercando tutte le informazioni possibili su internet e sui manuali, proseguendo, successivamente, con prove pratiche di saldobrasatura su pezzi di tubi e su congiunzioni fino ad avere il coraggio, un giorno, di iniziare a lavorare sul mio primo telaio con il minimo di attrezzatura necessaria.

E' stata un'esperienza unica, ma non sono mancati i problemi: il mio laboratorio, al principio, era nel monolocale in cui vivevo con la mia compagna. Lavoravo tra il divano e la scrivania e, come si può immaginare, la casa era invasa da polvere d'acciaio...

Il primo esperimento non è andato affatto male, è stata una grande soddisfazione.

Se ho continuato a realizzare telai è stato grazie alla fiducia che alcuni miei amici hanno riposto in me: il fatto che mi abbiano chiesto di realizzare dei telai per loro mi ha dato la possibilità di fare ulteriore esperienza.

Poi, con il passare del tempo, ho iniziato a ricevere anche altre richieste".

***Quali caratteristiche hanno le tue biciclette e quali modelli produci?***

"La caratteristica principale dei miei lavori è che sono interamente artigianali e su misura. Cerco di curare i dettagli e le rifiniture e studio soluzioni che rendano i miei telai unici attraverso particolari customizzazioni.

Fino ad ora ho realizzato soprattutto dei telai da pista, siccome ho ricevuto principalmente richieste per questo tipo di articolo, e poi un paio di MTB. Mi piacerebbe realizzare anche un telaio da corsa, da ciclocross e la cargobike.

Al momento non ho un catalogo di modelli da proporre, se non quelli che ho già realizzato.

Preferisco condividere il lavoro di progettazione insieme ai committenti, cercando di soddisfare le loro richieste".

![](https://myhumus.com/nextgen-attach_to_post/preview/id--667)

***Dove compri i componenti?***

"Il mio lavoro riguarda unicamente telai e forcelle.

Chi mi commissiona il telaio si occupa anche di fornirmi i componenti da montare: devo tenerne conto in fase di progettazione per evitare che non siano compatibili o che non rispettino le misure (ad esempio, un telaio con tubo sella integrato che debba essere tagliato a misura tenendo conto del tipo di sella e di reggisella).

I materiali che utilizzo provengono da una ditta italiana, la [Columbus](http://www.columbustubi.com/ita/1.htm), tranne qualche specifico componente, non presente in Italia, che ordino direttamente all'estero.

Infine, ci sono alcuni altri componenti che vengono prodotti da una ditta locale su mie specifiche richieste".

***Dove si trova il tuo laboratorio? Lavori da solo o collabori con qualcuno?***

<div class="wp-caption alignright" id="attachment_657" style="width: 310px">[![Aldo all'opera nel suo garage](../uploads/2014/11/aldo-in-garage-300x199.jpg)](https://myhumus.com/wp-content/uploads/2014/11/aldo-in-garage.jpg)Aldo all'opera nel suo garage.

"Ora lavoro nel mio garage e non ho collaboratori perché lo spazio non lo consente. Tuttavia, se le cose andranno meglio, prenderò in affitto un locale più ampio e, magari, cercherò un collaboratore.

Il lavoro artigianale porta via molto tempo e due mani in più farebbero comodo!".

***Ti occupi anche di riparazioni?***

"Sì, mi occupo anche di riparazione di telai danneggiati, di modifiche, della sostituzione di componenti, dell'aggiunta di predisposizioni per portapacchi, per portaborracce e per parafanghi.

Ho realizzato anche portapacchi e attacchi manubrio".

> Foto di copertina: [Michael Coghlan](https://www.flickr.com/photos/mikecogh/8865883592/).

